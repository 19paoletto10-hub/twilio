Pracodawcy muszą ujawniać pensje przed rozmową. Eksperci mówią o przełomie na rynku pracy
https://businessinsider.com.pl/praca/nowelizacja-kodeksu-pracy-zmienia-rekrutacje-wynagrodzenie-do-ujawnienia/j5wgjf3
Pracodawcy muszą ujawniać pensje przed rozmową. Eksperci mówią o przełomie na rynku pracy
Od 24 grudnia pracodawcy w Polsce będą mieli obowiązek ujawniać kandydatom informacje o proponowanym wynagrodzeniu. Nowelizacja Kodeksu pracy, która wprowadza te zmiany, ma na celu zapewnienie większej przejrzystości i równości w procesie rekrutacyjnym. Eksperci podkreślają, że nowe regulacje mogą znacząco ułatwić negocjacje warunków zatrudnienia.
- Od 24 grudnia pracodawcy w Polsce będą zobowiązani ujawniać informacje o wynagrodzeniach kandydatom do pracy
- Nowelizacja Kodeksu pracy ma na celu zwiększenie przejrzystości i równości w procesach rekrutacyjnych
- Informacje o wynagrodzeniach mogą być ujawniane na różnych etapach rekrutacji, od ogłoszenia o pracę po moment podpisania umowy
- Przepisy zakazują wymagania od kandydatów informacji o ich wcześniejszych zarobkach oraz nakładają obowiązek neutralności płciowej w ogłoszeniach
- Zmiany wynikają z unijnej dyrektywy i mają na celu zabezpieczenie równości wynagrodzeń za równą pracę
- Więcej informacji o biznesie znajdziesz na stronie Businessinsider.com.pl
Nowe przepisy nakładają na pracodawców obowiązek informowania o wynagrodzeniu w ogłoszeniach o pracę. W przypadku braku ogłoszenia, dane te muszą zostać przekazane przed rozmową kwalifikacyjną lub przed podpisaniem umowy o pracę. Informacje te mają być podane w formie papierowej lub elektronicznej, z odpowiednim wyprzedzeniem, aby kandydat mógł się z nimi zapoznać i świadomie negocjować warunki zatrudnienia.
Dalsza część artykułu znajduje się pod materiałem video:
Czytaj też: Rok się kończy, konsekwencje zostają. To warto zrobić do 31 grudnia
Kandydat musi mieć czas na przygotowanie
Jak wyjaśnia prof. dr hab. Arkadiusz Sobczyk, specjalista prawa pracy, nowe przepisy pozostawiają pracodawcom pewną swobodę w wyborze momentu, w którym przekazują informacje o wynagrodzeniu. — Nowelizacja pozwala na różne interpretacje. Pracodawca może ujawnić dane o wynagrodzeniu już w ogłoszeniu, podczas rozmowy kwalifikacyjnej lub bezpośrednio przed podpisaniem umowy, pod warunkiem, że kandydat będzie miał czas na przygotowanie się do negocjacji — mówi profesor.
Ekspert zaznacza jednak, że z perspektywy interesu kandydata najlepiej byłoby, gdyby informacje o wynagrodzeniu były udzielane już na etapie publikacji ogłoszenia. — Jeśli nie ma przeszkód, obowiązek ten powinien być wypełniony jak najwcześniej — podkreśla Sobczyk. Jednocześnie przewiduje, że w praktyce wielu pracodawców zdecyduje się na ujawnienie wynagrodzenia dopiero w trakcie negocjacji.
Przejrzystość, ale nie jawność
Nowelizacja Kodeksu pracy wprowadza także inne istotne zmiany. Pracodawcy nie będą mogli wymagać od kandydatów informacji o ich obecnych lub poprzednich zarobkach. Ponadto ogłoszenia o pracę i nazwy stanowisk muszą być neutralne pod względem płci, a cały proces rekrutacyjny ma być wolny od dyskryminacji.
Wbrew niektórym opiniom, przepisy nie wprowadzają pełnej jawności wynagrodzeń. — Ustawa nie dotyczy ujawniania indywidualnych płac, a jedynie średnich wynagrodzeń w określonych kategoriach pracowników oraz kryteriów ustalania wynagrodzeń — wyjaśnia Sobczyk. — To jednak krok w stronę większej przejrzystości, szczególnie w procesie rekrutacji, który dotychczas tego nie gwarantował — dodaje.
Zmian wymaga prawo unijne
Zmiany w polskim prawie pracy wynikają z unijnej dyrektywy, której celem jest zapewnienie równości wynagrodzeń dla kobiet i mężczyzn za wykonywanie takiej samej pracy lub pracy o tej samej wartości. Mechanizmy przejrzystości wynagrodzeń oraz egzekwowania tych zasad mają wzmocnić stosowanie tej fundamentalnej zasady.
Nowe regulacje to istotny krok w kierunku bardziej transparentnego rynku pracy w Polsce. Jednak ich skuteczność będzie zależeć od tego, jak pracodawcy podejdą do wdrożenia nowych zasad i czy rzeczywiście zdecydują się na ujawnianie wynagrodzeń już na wczesnym etapie rekrutacji.

--------------------------------------------------------------------------------

Brak wytycznych dla neutralnych nazw zawodów. Eksperci ostrzegają przed chaosem
https://businessinsider.com.pl/praca/kodeks-pracy-zmienia-ogloszenia-o-prace-neutralne-nazwy-budza-kontrowersje/g59n63r
Brak wytycznych dla neutralnych nazw zawodów. Eksperci ostrzegają przed chaosem
Od 24 grudnia wchodzą w życie zmiany w Kodeksie pracy, które nakładają na pracodawców obowiązek stosowania neutralnych płciowo nazw stanowisk w ogłoszeniach o pracę. Nowe przepisy, wdrażające unijną dyrektywę o transparentności wynagrodzeń, wywołują jednak spore kontrowersje.
- Od 24 grudnia pracodawcy muszą używać neutralnych płciowo nazw stanowisk w ogłoszeniach o pracę
- Biznes oraz eksperci ostrzegają przed chaosami z wynikającymi z braku jasnych wytycznych
- Ministerstwo nie przewiduje katalogu neutralnych nazw zawodów ani spójnych wytycznych dla pracodawców
- Za naruszenie przepisu może grozić mandat od 2 tys. zł do 5 tys. zł w przypadku powtórzenia
- Więcej informacji o biznesie znajdziesz na stronie Businessinsider.com.pl
Przedstawiciele biznesu i językoznawcy ostrzegają, że brak jasnych wytycznych może prowadzić do chaosu i nieporozumień. Karol Wagner z Tatrzańskiej Izby Gospodarczej (TIG) nie kryje obaw. Jego zdaniem przepisy mogą "ośmieszyć pracodawców i wywołać zamieszanie".
Dalsza część artykułu znajduje się pod materiałem video:
Czytaj też: Reforma PIP coraz bliżej. Jest ważny wpis minister rodziny
Ogłoszenia będą wprowadzać w błąd?
Wagner wskazuje, że zastępowanie tradycyjnych nazw stanowisk opisowymi określeniami może wprowadzać w błąd potencjalnych kandydatów. Przykładem jest zastąpienie słowa "ratownik" czy "ratowniczka" określeniem "osoba do utrzymania bezpieczeństwa na basenie". Jak podkreślił, takie sformułowania mogą sugerować, że nie są wymagane specjalistyczne kompetencje ani certyfikaty.
Przedstawiciel TIG zauważa również, że neutralne płciowo nazwy bywają odbierane przez kandydatów jako sygnał rezygnacji z wymogu doświadczenia lub kwalifikacji. Wskazał, że w branży hotelarskiej i gastronomicznej tradycyjnie stosowano nazwy żeńskie, jak "kelnerka" czy "recepcjonistka", lub męskie, jak "pizzer" czy "grillman".
— Wytyczne formalnoprawne należy respektować, nawet jeśli powodują zamieszanie — podkreślił Wagner, ostrzegając przed możliwym wzrostem liczby roszczeń ze strony kandydatów, szczególnie wobec małych firm.
Językoznawcy krytykują brak wytycznych
Podobne wątpliwości zgłasza dr Artur Czesak, językoznawca, który krytykuje brak oficjalnych wytycznych dotyczących neutralnych płciowo nazw zawodów. — Ministerstwo przerzuciło na pracodawców obowiązek, którego samo nie zdefiniowało. Nie istnieje katalog neutralnych nazw ani spójne wytyczne, jak je tworzyć — zauważył.
Dr Czesak przypomina, że w opublikowanej w listopadzie zaktualizowanej klasyfikacji zawodów nadal funkcjonują określenia takie jak "dyrektor finansowy" czy "sekretarka medyczna". Jego zdaniem brak odpowiednich wzorców może prowadzić do sporów prawnych. — Jeśli ktoś uzna, że "dyrektor finansowy" narzuca męską wizję zawodu, może pójść do sądu. Podobnie z "sekretarką medyczną", która może być odczytana jako sugerowanie płci — ostrzegł.
Ekspert zwrócił również uwagę na potencjalne komplikacje w dokumentacji urzędowej. — Pracodawcy będą tworzyć własne określenia, jak "osoba kelnerska" czy "osoba sprawująca obsługę kelnerską". Później pojawią się problemy w sprawozdaniach do GUS czy w wyliczeniach emerytur w ZUS, bo dziś każda nazwa zawodu ma przypisany kod — wyjaśnił.
Ministerstwo nie planuje wytycznych
Ministerstwo Rodziny, Pracy i Polityki Społecznej (MRPiPS) poinformowało, że egzekwowanie nowych przepisów będzie odbywać się na zasadach ogólnych. Państwowa Inspekcja Pracy może podejmować działania zarówno z własnej inicjatywy, jak i na podstawie skarg. Resort zaznaczył, że Kodeks pracy wprost wymaga stosowania neutralnych płciowo nazw stanowisk w ogłoszeniach o pracę.
— Użycie w ogłoszeniu jednej formy nazwy stanowiska będzie uznawane za naruszenie przepisów — przekazało ministerstwo. Jednocześnie resort podkreślił, że nie planuje wydania oficjalnych wytycznych ani przykładów neutralnych określeń.
Nowe regulacje dotyczą wyłącznie treści ogłoszeń o pracę i etapu rekrutacji, a nie innych dokumentów, takich jak umowy o pracę czy regulaminy wewnętrzne. Za naruszenie przepisów Państwowa Inspekcja Pracy może nałożyć mandat w wysokości do 2 tys. zł, a w przypadku ponownego naruszenia — do 5 tys. zł.
Neutralność płciowa i transparentność wynagrodzeń
Zmiany w Kodeksie pracy to część pierwszego pakietu przepisów wdrażających unijną dyrektywę o transparentności wynagrodzeń. Oprócz wymogu stosowania neutralnego języka w ogłoszeniach o pracę, wprowadzony zostaje zakaz pytania kandydatów o ich dotychczasowe wynagrodzenie. W przyszłości pracodawcy będą również zobowiązani do raportowania luki płacowej. Obowiązki te obejmą wszystkie firmy, niezależnie od ich wielkości.

--------------------------------------------------------------------------------

Gdzie pracują Ukraińcy? Oto najpopularniejsze branże
https://businessinsider.com.pl/praca/ukraincy-w-polsce-gdzie-pracuja-top-6-sektorow/r230kvg
Gdzie pracują Ukraińcy? Oto najpopularniejsze branże
Ukraińcy często zmieniają branżę po przyjeździe do Polski. Czterech na 10 podejmuje pracę w nowym sektorze — wynika z raportu Polskiego Instytutu Ekonomicznego (PIE). Gdzie pracują? Oto top sześć sektorów.
- Ośmiu na 10 imigrantów z Ukrainy pracuje w branżach pracochłonnych o niskich progach wejścia
- Branże te borykają się z niedoborem pracowników
- 25 proc. znajduje zatrudnienie w tym samym sektorze, a 24 proc. nie było aktywnych zawodowo przed przyjazdem
- Więcej informacji o biznesie znajdziesz na stronie Businessinsider.com.pl
W ciągu dekady udział imigrantów z Ukrainy na polskim rynku pracy wzrósł dziesięciokrotnie. Pod koniec 2025 r. stanowili oni już 5 proc. wszystkich pracujących objętych ubezpieczeniem w ZUS. Dla polskiego rynku pracy oznacza to nowe wyzwania, ale również nowe możliwości — zauważają autorzy "Tygodnika Gospodarczego PIE".
Ukraińcy w Polsce. Gdzie pracują?
Dalsza część artykułu pod materiałem wideo:
Aż 8 na 10 imigrantów z Ukrainy znajduje zatrudnienie w branżach pracochłonnych o niskim progu wejścia, gdzie relatywnie łatwo można znaleźć pracę — czytamy w raporcie. Branże te od lat borykają się z niedoborem pracowników. Najpopularniejsze sektory to:
— usługi administrowania i działalność wspierająca (19,8 proc.),
— przetwórstwo przemysłowe (19,1 proc.),
— budownictwo (13,5 proc.),
— transport i gospodarka magazynowa (12,1 proc.),
— handel hurtowy i detaliczny oraz naprawa pojazdów (9,2 proc.),
— zakwaterowanie i gastronomia (6,6 proc.). Branże te od lat borykają się z niedoborem pracowników.
Ukraińcy w Polsce. 40 proc. zmienia branżę po przyjeździe
Imigranci podejmujący pracę w krajach OECD zarabiają średnio o 34 proc. mniej niż miejscowi w tym samym wieku i tej samej płci. Dwie trzecie tej różnicy wynika z zatrudnienia w gorzej opłacanych sektorach i firmach. Jednak luka płacowa stopniowo się zmniejsza — o jedną trzecią w ciągu pierwszych pięciu lat pobytu, a po dekadzie nawet o połowę.
Aż 40 proc. imigrantów z Ukrainy pracuje w Polsce w zupełnie innej branży niż przed wyjazdem. 25 proc. znajduje zatrudnienie w tym samym sektorze, a 24 proc. nie było aktywnych zawodowo przed przyjazdem. Najmniej liczna grupa (11 proc.) to osoby, które wcześniej prowadziły działalność gospodarczą lub pracowały w innej formie niż umowa o pracę — wynika z raportu PIE.
Zmiana branży jest najczęstsza w hotelarstwie, turystyce, handlu, gastronomii i usługach dla gospodarstw domowych — ponad połowa imigrantów przed przyjazdem do Polski pracowała w innym sektorze.
W branżach wymagających specjalizacji, takich jak ochrona zdrowia, IT, edukacja czy finanse, zmianę branży deklaruje mniej osób — około połowa kontynuuje pracę w tym samym sektorze.
Warto zauważyć, że w IT, transporcie czy komunikacji relatywnie dużo imigrantów nie miało wcześniej doświadczenia zawodowego, co wiąże się z przewagą młodszych osób w tej grupie.
Ukraińcy w Polsce. Integracja na rynku pracy
Badania potwierdzają, że imigranci po przyjeździe do nowego kraju często doświadczają spadku statusu zawodowego. Jednak wraz z nabywaniem lokalnych kompetencji ich pozycja na rynku pracy się poprawia. Kluczowe jest znoszenie barier systemowych, takich jak uznawanie zagranicznych kwalifikacji. OECD podkreśla, że skuteczna polityka integracyjna powinna obejmować dostęp do informacji o rynku pracy, doradztwo zawodowe i wsparcie w budowaniu sieci kontaktów zawodowych.

--------------------------------------------------------------------------------

Korea Północna wysłała agentów do pracy u amerykańskiego giganta. "Wyrafinowane metody"
https://businessinsider.com.pl/praca/amerykanski-gigant-zdemaskowal-agentow-z-korei-polnocnej-1800-przypadkow/kxzj6m8
Korea Północna wysłała agentów do pracy u amerykańskiego giganta. "Wyrafinowane metody"
Amazon zablokował 1800 aplikacji o pracę, które pochodziły od agentów z Korei Północnej. Wcześniej rząd USA informował o odkryciu 29 "farm laptopów", które były nielegalnie prowadzone w całym kraju przez północnokoreańskich pracowników.
- Obywatele Korei Północnej aplikowali na stanowiska IT w trybie zdalnym, używając skradzionych lub fałszywych tożsamości
- Zazwyczaj współpracują oni z tzw. farmami laptopów
- Metody stosowane przez takich oszustów stały się bardziej wyrafinowane. "Ich cel jest zazwyczaj prosty" — ostrzega Amazon
- Więcej informacji o biznesie znajdziesz na stronie Businessinsider.com.pl
Amazon, amerykański gigant technologiczny, zablokował ponad 1800 aplikacji o pracę od agentów z Korei Północnej — poinformował jeden z dyrektorów Amazona.
Korea Północna wysłała agentów do pracy w Amazonie
Dalsza część artykułu pod materiałem wideo:
Koreańczycy z Północy próbowali aplikować na stanowiska IT w trybie zdalnym, używając skradzionych lub fałszywych tożsamości, napisał w poście na LinkedIn Stephen Schmidt, dyrektor ds. bezpieczeństwa Amazona.
Amazon odnotował w ciągu ostatniego roku wzrost liczby aplikacji o pracę od Koreańczyków z Północy o prawie jedną trzecią, jak napisał pan Schmidt w swoim poście. Powiedział, że pracownicy zazwyczaj współpracują z osobami zarządzającymi "farmami laptopów" — komputerami zlokalizowanymi w Stanach Zjednoczonych, obsługiwanymi zdalnie spoza kraju.
Amazon blokuje fałszywe aplikacje
Firma wykorzystała połączenie narzędzi sztucznej inteligencji (AI) i weryfikacji przeprowadzanej przez pracowników do selekcji aplikacji o pracę — powiedział Schmidt. Strategie stosowane przez takich oszustów stały się bardziej wyrafinowane — dodał.
"Ich cel jest zazwyczaj prosty: znaleźć zatrudnienie, otrzymać wynagrodzenie i przeznaczyć je na finansowanie programów zbrojeniowych reżimu" — powiedział, dodając, że ten trend prawdopodobnie będzie miał miejsce na dużą skalę w całej branży, zwłaszcza w USA.
Departament Sprawiedliwości stwierdził, że proceder ten przyniósł Pjongjangowi nielegalne korzyści w wysokości ponad 17 mln dol.
Hakerzy przejmują nieaktywne konta LinkedIn, wykorzystując wyciek danych uwierzytelniających, aby uzyskać weryfikację. Ich celem są prawdziwi inżynierowie oprogramowania, aby wydawać się wiarygodnymi — powiedział Schmidt, wzywając firmy do zgłaszania podejrzanych aplikacji o pracę władzom.
USA walczą z "farmami laptopów"
Władze USA i Korei Południowej ostrzegają przed oszustwami internetowymi przeprowadzanymi przez agentów Pjongjangu.
W czerwcu rząd USA poinformował o odkryciu 29 "farm laptopów", które były nielegalnie prowadzone w całym kraju przez północnokoreańskich pracowników IT.
Oskarżono również amerykańskich brokerów, którzy pomagali w znalezieniu pracy dla północnokoreańskich agentów. W lipcu kobieta z Arizony została skazana na ponad osiem lat więzienia za prowadzenie farmy laptopów, która miała pomóc północnokoreańskim pracownikom IT w znalezieniu pracy zdalnej w ponad 300 amerykańskich firmach.

--------------------------------------------------------------------------------

Ewakuacja z kopalni na Śląsku. Zdarzenie prawie tysiąc metrów pod ziemią
https://businessinsider.com.pl/praca/wypadek-w-kopalni-pniowek-zdarzenie-prawie-tysiac-metrow-pod-ziemia/sm4m07q
Ewakuacja z kopalni na Śląsku. Zdarzenie prawie tysiąc metrów pod ziemią
W kopalni Pniówek w Pawłowicach w poniedziałek pojawili się ratownicy. Pod ziemią jest dwóch górników po zdarzeniu, do którego doszło na głębokości 830 m.
Ewakuacja w kopalni Pniówek. Trwa akcja ratownicza
"O godz. 17.10 w przodku N-9, na poziomie 830 m pod ziemią, doszło do zdarzenia, w wyniku którego utracono kontakt z dwoma pracownikami. W miejscu tym pracowało łącznie 10 górników — poinformował rzecznik Jastrzębskiej Spółki Węglowej, do której należy zakład, Wojciech Sury.
Dodał, że ośmiu zostało bezpiecznie ewakuowanych, natomiast z dwoma nadal nie ma kontaktu.
Dalsza część artykułu znajduje się poniżej materiału wideo
Zobacz także: JSW szykuje dwa centra wydobywcze. Strata przekroczyła 2 mld zł straty w pół roku
Kopalnia Pniówek — ważne złoża JSW
Zgodnie z informacjami spółki, kopalnia Pniówek była budowana w latach 1963-1974. W skład JSW weszła w 1993 r.
Obszar górniczy złoża Pniówek wynosi 28,6 km kw., a zasoby operatywne to 101,9 mln ton. Obszar górniczy złoża Pawłowice 1 to 15,8 km kw., a zasoby operatywne to 54,0 mln ton. Kopalnia produkuje węgiel koksowy typu 35.1.
W ostatnich dniach JSW zakończyła w Pniówku pogłębienie szybu III do głębokości 1053 m i oddała do użytkowania nowy poziom 1000 m. Prace nad tymi inwestycjami były prowadzone od 2020 r.
Zakład odgrywa strategiczną rolę w dostarczaniu surowca niezbędnego do produkcji stali. Może planować wydobycie na wiele kolejnych dekad. Mimo nowoczesnej infrastruktury KWK Pniówek jest zakładem o wysokim stopniu zagrożenia metanowego, co w przeszłości prowadziło do tragicznych zdarzeń, w tym katastrofy z kwietnia 2022 r., która pochłonęła życie 16 górników.
Zobacz także: Górnicy w kopalni Pniówek fałszowali dane o stężeniu metanu? "Bali się o pracę"
Jastrzębska Spółka Węglowa (JSW) to największy w Unii Europejskiej producent węgla koksowego, który jest kluczowym surowcem wykorzystywanym w procesie wytwarzania stali. Firma prowadzi działalność wydobywczą w czterech kopalniach na Górnym Śląsku, w tym w kopalniach Pniówek oraz Borynia-Zofiówka-Jastrzębie, a jej struktura obejmuje również zakłady przetwórcze i koksownie.
Jako spółka o strategicznym znaczeniu dla gospodarki narodowej, pozostaje pod kontrolą Skarbu Państwa, który posiada ponad połowę udziałów, i jest notowana na warszawskiej Giełdzie Papierów Wartościowych. W 2025 r. JSW zmaga się z trudną sytuacją finansową wynikającą z niskich światowych cen surowców.

--------------------------------------------------------------------------------

Kilkudziesięciu górników w proteście zostało pod ziemią. Wzywają ministra
https://businessinsider.com.pl/praca/kopalnia-silesa-kilkudziesieciu-gornikow-w-protescie-zostalo-pod-ziemia/49pdrr0
Kilkudziesięciu górników w proteście zostało pod ziemią. Wzywają ministra
Górnicy protestują pod ziemią w czechowickiej kopalni Silesia. Narzekają, że ich nie objęła ustawa górnicza. Domagają się przyjazdu ministra energii Miłosza Motyki. "To blokada formalna, nie decyzja rządu" — tłumaczy, ale obiecuje działania.
W poniedziałek o godzinie 6 wyjazdu na powierzchnię odmówiła część górników Przedsiębiorstwa Górniczego "Silesia", która kończyła czwartą zmianę. Zdaniem związkowców może to być 30-40 osób. Wydobycie jest kontynuowane.
Związkowcy z różnych central, którzy wspólnie reprezentują protestujących pod ziemią, wskazali, że zarzewiem protestu jest "potraktowanie pracowników Silesii inaczej niż zatrudnionych w spółkach węglowych".
Dalsza część artykułu znajduje się poniżej materiału wideo
Górnicy z Silesii bez osłon. Wzywają ministra
"Mam tu przede wszystkim na myśli sprawy związane z wejściem w życie ustawy górniczej. (…) Pracownicy Silesii nie zostali objęci (…) osłonami" — powiedział szef komisji NSZZ "Solidarność" w czechowickiej kopalni Grzegorz Babij.
Jak podkreślił, protestujący żądają, "by w trybie pilnym" do Czechowic-Dziedzic przyjechał minister energii Miłosz Motyka, który deklarował, że — jak cytował związkowiec — "pracownicy PG Silesia nie zostaną pozostawieni sami sobie". Dodał, że protestujący oczekują przyjazdu ministra i złożenia konkretnych deklaracji na piśmie, jak ta pomoc miałaby polegać.
Zobacz także: Ostatnia państwowa kopalnia w Bytomiu znika po ponad 100 latach. Pracuje tu 1800 osób
Związkowcy zaprosili na kopalnię prezydenta RP Karola Nawrockiego, co ma związek z podpisaniem przez niego kilka dni temu ustawy górniczej. Nowe przepisy wejdą w życie 1 stycznia 2026 r. Nowelizacja określa m.in. warunki uprawnień do urlopów górniczych i urlopów dla części innych pracowników (z 80 proc. wynagrodzenia obliczanego jak za urlop wypoczynkowy, bez obowiązku wykonywania pracy) oraz do jednorazowych odpraw w kwocie 170 tys. zł zwolnionych z podatku PIT. Odprawy obejmą pracowników Polskiej Grupy Górniczej, Południowego Koncernu Węglowego, Węglokoksu Kraj, Jastrzębskiej Spółki Węglowej i w przyszłości Bogdanki. Nie dotyczy to Silesii.
Minister w Kancelarii Prezydenta Karol Rabenda — informując 15 grudnia na portalu X o podpisaniu nowelizacji przez Karola Nawrockiego — wskazał, że po rozmowach ze stroną społeczną prezydent podjął decyzję, iż "wystąpi z inicjatywą zmiany tej ustawy, by objęła wszystkich górników". "Nie można doprowadzić do sytuacji, gdzie pracownicy jednej branży będą różnie traktowani w Polsce" — zaznaczył.
Protestujący żądają również wypłaty zadeklarowanego przez właściciela kopalni, którym jest Grupa Bumech, świadczenia z okazji Barbórki. Chcą deklaracji na piśmie, że wobec uczestników akcji nie zostaną wyciągnięte żadne konsekwencje.
Zobacz także: Bogdanka ma problem. Nawozowy potentat redukuje zakupy węgla
Liderzy działających na kopalni związków — Solidarności, Kadry i Związku Zawodowego Górników — podkreślili, że protest jest inicjatywą oddolną. "Protest spowodowany jest złym traktowaniem nas, pracowników, przez rządzących" — dodał. Jak mówił, górnicy z Silesii nie zostali objęci osłonami, które wprowadza nowelizacja ustawy o funkcjonowaniu górnictwa kamiennego. Istotne znaczenie miały też zapowiedziane przez właściciela zwolnienia i groźba likwidacji kopalni.
Miłosz Motyka komentuje strajk w kopalni Silesia
Minister energii Miłosz Motyka, odnosząc się do tej sprawy we wpisie na platformie X, podkreślił, że PG Silesia jest spółką prywatną i rząd nie pozostaje obojętny wobec jej sytuacji ani wobec obaw pracowników.
Dodał, że wraz z nadzorującym sektor górnictwa wiceministrem energii Marianem Zmarzłym, który spotka się z przewodniczącym związków, analizuje możliwe formy wsparcia dla pracowników zakładu.
"W takich przedsiębiorstwach decyzja o wsparciu musi mieć oparcie w obowiązujących przepisach — tu konkretnie o ustawę Prawo restrukturyzacyjne. Spółka jest obecnie w postępowaniu sanacyjnym, a prawo nie pozwala w takiej sytuacji na udzielanie pomocy publicznej firmom z sektora górnictwa. To blokada formalna, nie decyzja rządu" — napisał Motyka.
Grzegorz Babij z Solidarności, komentując te słowa, powiedział, że ludzi na dole nie interesuje, co napisał on na X. "Żądanie jest takie, by minister Motyka przyjechał i (…) złożył deklarację o pomocy" — powiedział.
Miłosz Motyka w swoim wpisie wyraził zarazem zrozumienie dla niepokoju załogi i zapewnił, że analizowane są możliwe działania. "Złożono już wniosek o umorzenie postępowania sanacyjnego, a po jego rozpatrzeniu możemy przejść do kolejnych kroków. Państwo musi odpowiedzialnie zarządzać pomocą publiczną, w szczególności, jeśli oznacza pomoc podmiotom prywatnym. Jednak ta odpowiedzialność nie oznacza obojętności — dlatego pracujemy nad rozwiązaniami, które mogą pomóc pracownikom PG Silesia" — podkreślił.
Kopalni Silesia grozi upadek?
Związkowcy uważają, że umorzenie postępowania sanacyjnego oznacza upadek kopalni.
Szef Związku Zawodowego Kadra Tomasz Szpyrka powiedział, że protestujący są zdeterminowani i będą prowadzili akcję do skutku. Zapewnił, że są w miejscu bezpiecznym. Dostarczana jest im woda.
Przedsiębiorstwo Górnicze Silesia w Czechowicach-Dziedzicach jest największą prywatną kopalnią węgla w Polsce. Jej udział w polskim rynku w 2022 r. wynosił około 3 proc. w produkcji węgla energetycznego i 2,3 proc. w produkcji węgla kamiennego łącznie. Pod koniec listopada zarządca masy sanacyjnej Silesii zawiadomił tamtejsze związki o zamiarze zwolnień grupowych. Dotyczyłyby one ponad 750 pracujących w Silesii osób.

--------------------------------------------------------------------------------

Emerytury według Komisji Europejskiej. Idą zmiany
https://businessinsider.com.pl/praca/emerytury/emerytura-europejska-po-nowemu-bruksela-chce-zmian/2dljpzj
Emerytury według Komisji Europejskiej. Idą zmiany
Europejska emerytura ma podlegać nowym zasadom. Zmian chce Komisja Europejska. Nowe propozycje mają pomóc przyszłym emerytom zabezpieczyć swoją przyszłość finansową.
- Ogólnoeuropejski Indywidualny Produkt Emerytalny (OIPE) cieszy się w Polsce umiarkowanym zainteresowaniem
- Jednocześnie niemal co piąty Polak przyznaje, że niewystarczające środki na emeryturę to jedno z największych finansowych zmartwień
- W grupie osób w wieku 45–54 lata odsetek ten jest jeszcze wyższy
- Więcej informacji o biznesie znajdziesz na stronie Businessinsider.com.pl
Komisja Europejska zaprezentowała pakiet zmian dotyczących Ogólnoeuropejskiego Indywidualnego Produktu Emerytalnego (OIPE), mający na celu zwiększenie jego atrakcyjności i dostępności na unijnym rynku.
Emerytura europejska. Czym jest OIPE? Zasady, korzyści, kwoty
Dalsza część artykułu pod materiałem wideo:
OIPE to dobrowolny produkt emerytalny, który ma na celu zapewnienie seniorom dodatkowego dochodu, niezależnie od państwowej emerytury. Program umożliwia przenoszenie środków między krajami UE, a z subkonta mogą korzystać wszyscy obywatele Unii — także osoby bezrobotne i studenci.
W Polsce OIPE funkcjonuje od października 2023 r. Wpłaty na OIPE są zwolnione z tzw. podatku Belki, a środki można gromadzić zarówno w złotówkach, jak i w euro. Roczny limit wpłat w 2025 r. wynosi 26 019 zł.
Na konto OIPE można przenieść środki zgromadzone wcześniej na IKE, bez względu na obowiązujący limit.
Emerytura europejska. KE chce zmian
KE zaprezentowała pakiet zmian dotyczących OIPE. Wśród nich znalazło się ujednolicenie opodatkowania OIPE na terenie całej Unii Europejskiej, co ma ułatwić korzystanie z produktu niezależnie od kraju zamieszkania.
Komisja Europejska proponuje także zniesienie dotychczasowego 1-procentowego limitu opłat, zastępując go zasadą "value for money", która zakłada adekwatność kosztów do poziomu ryzyka i oczekiwanego zwrotu.
Nowe regulacje przewidują również rezygnację z obowiązkowego doradztwa inwestycyjnego przy podstawowym wariancie OIPE, co ma uprościć proces zakładania produktu oraz umożliwić jego szerszą dystrybucję, także w formie online.
Dodatkowo, zgodnie z propozycją KE, inwestorzy będą mogli lokować do 5 proc. środków zgromadzonych w OIPE w aktywa alternatywne lub nienotowane, co ma poprawić dywersyfikację portfela i potencjalne długoterminowe stopy zwrotu.
Projekt trafi teraz do Parlamentu Europejskiego oraz Rady UE.
Polacy o emeryturze: spokój, podróże, rodzina — ale też obawy o finanse
Z badań Finax wynika, że 53 proc. Polaków wyobraża sobie emeryturę jako "spokojne życie, bez stresu i w domowym zaciszu". 38 proc. respondentów wskazuje na podróże i odkrywanie świata, a 32 proc. chciałoby poświęcić ten czas rodzinie i wnukom. 22 proc. planuje prowadzić aktywny tryb życia, a 11 proc. zamierza skupić się na rozwoju osobistym.
Jednocześnie niemal co piąty Polak (19 proc.) przyznaje, że niewystarczające środki na emeryturę to jedno z największych finansowych zmartwień. W grupie osób w wieku 45–54 lata odsetek ten sięga 30 proc.
Tymczasem stopa zastąpienia, czyli stosunek przeciętnej emerytury do ostatniej pensji, spada. W 2015 r. wynosiła 58 proc., obecnie to już 50 proc., a do 2060 r. może obniżyć się nawet do 25 proc. Oznacza to, że osoba zarabiająca dziś 10 tys. zł miesięcznie, na emeryturze otrzymałaby jedynie 2,5 tys. zł.
Projekt zmian w OIPE może być więc jednym z narzędzi, które pomogą przyszłym emerytom zabezpieczyć swoją przyszłość finansową.

--------------------------------------------------------------------------------

Emeryci dostaną w 2026 r. 90 zł podwyżki?
https://businessinsider.com.pl/praca/emerytury/czy-w-2026-r-trzynasta-emerytura-z-zus-bedzie-wyzsza/qvj0fgn
Emeryci dostaną w 2026 r. 90 zł podwyżki?
"Trzynastka" stanowi istotne wsparcie finansowe dla milionów emerytów i rencistów. Znamy prognozowaną wysokość świadczenia w 2026 r. Jaką podwyżkę dostaną seniorzy?
- 13. emerytura to coroczne, jednorazowe świadczenie wypłacane automatycznie
- To zawsze równowartość najniższej emerytury obowiązującej w danym roku
- Na podstawie rządowych założeń budżetowych można już prognozować stawki na 2026 r.
- Więcej informacji o biznesie znajdziesz na stronie Businessinsider.com.pl
13. emerytura w Polsce jest bezpośrednio powiązana z minimalnym świadczeniem emerytalnym. W 2025 r., po tegorocznej marcowej waloryzacji, seniorzy otrzymali 1878,91 zł brutto. Jakiej kwoty mogą spodziewać się w kolejnym roku? Najprawdopodobniej podwyżka wyniesie nieco ponad 90 zł.
Trzynastka w 2026 r. Ile wyniesie? Kwota
Dalsza część artykułu pod materiałem wideo:
13. emerytura — coroczny, jednorazowy dodatek wypłacany automatycznie — odpowiada wysokości najniższej emerytury po waloryzacji. Trafia do wszystkich uprawnionych niezależnie od wysokości ich podstawowego świadczenia. ZUS przekazuje ją zwykle w kwietniu, zgodnie z indywidualnym harmonogramem wypłat.
Dodatek, znany jako "trzynastka", stanowi istotne wsparcie finansowe dla milionów emerytów i rencistów. Mechanizm jej wyliczania jest przejrzysty — to zawsze równowartość najniższej emerytury obowiązującej w danym roku. Po marcowej waloryzacji w 2025 r. świadczenie to wyniosło 1878,91 zł brutto.
13. emerytura w 2026 r. Będzie podwyżka?
Na podstawie rządowych założeń budżetowych można już prognozować stawki na 2026 r. Przewiduje się, że wskaźnik waloryzacji rent i emerytur wyniesie około 4,88 proc. Ostateczna wartość będzie zależała od danych o inflacji i wzroście wynagrodzeń za cały 2025 r., które opublikuje GUS w przyszłym roku.
Jeśli prognozy się potwierdzą, minimalna emerytura — a z nią trzynasta emerytura — wzrośnie w 2026 r. do 1970,98 zł brutto. To oznacza podwyżkę o około 92 zł brutto względem roku poprzedniego.
Trzynastka a czternastka w 2026 r.
Czternasta emerytura jest wyliczana według innych zasad. Obowiązuje w niej kryterium dochodowe — pełną kwotę otrzymują osoby, których świadczenie nie przekracza 2900 zł brutto.
Każda kolejna waloryzacja powoduje, że coraz mniej seniorów mieści się w tym limicie. W efekcie rośnie liczba osób, którym przysługuje czternastka w pomniejszonej wysokości, zgodnie z zasadą "złotówka za złotówkę".

--------------------------------------------------------------------------------

Dojazdy do pracy a zwrot kosztów. Co mówią przepisy?
https://businessinsider.com.pl/praca/czy-mozna-odzyskac-pieniadze-za-dojazd-do-pracy-co-mowia-przepisy/kcxfg2w
Dojazdy do pracy a zwrot kosztów. Co mówią przepisy?
Zwrot kosztów dojazdu może stanowić realne wsparcie w obliczu rosnących kosztów codziennego przemieszczania się do pracy. Kto może na niego liczyć i w jakich sytuacjach?
- Pracodawca nie ma obowiązku pokrywania kosztów codziennych dojazdów pracowników do pracy. Istnieją jednak wyjątki
- Pracownicy mogą skorzystać z tzw. podwyższonych kosztów uzyskania przychodu
- Oto limity kwotowe
- Więcej informacji o biznesie znajdziesz na stronie Businessinsider.com.pl
Rosnące ceny paliw oraz biletów komunikacji publicznej coraz mocniej wpływają na domowe budżety Polaków, w tym tych dojeżdżających do pracy. Czy pracodawca ma obowiązek zwracać koszty przejazdów? W jakich przypadkach pracownik może liczyć na wsparcie finansowe i jakie są najczęstsze formy takiego dofinansowania?
Zwrot kosztów dojazdów — obowiązek czy benefit?
Dalsza część artykułu pod materiałem wideo:
Zgodnie z przepisami prawa pracy pracodawca nie ma obowiązku pokrywania kosztów codziennych dojazdów pracowników do pracy. Istnieją jednak wyjątki, kiedy zwrot kosztów jest możliwy lub wymagany przez prawo. Dotyczy to przede wszystkim:
— sytuacji, gdy zwrot kosztów dojazdu został zapisany w umowie o pracę, regulaminie wynagradzania lub układzie zbiorowym pracy,
— pracowników delegowanych poza stałe miejsce pracy, np. w ramach podróży służbowej lub czasowego oddelegowania do innej miejscowości,
— osób zatrudnionych w administracji publicznej, służbie cywilnej lub jednostkach samorządowych — jeśli przewidują to wewnętrzne przepisy.
Zwrot kosztów dojazdu do pracy
W praktyce niekiedy firmy decydują się na dobrowolne dofinansowanie dojazdów, traktując to jako element pakietu świadczeń pozapłacowych. Przedsiębiorcy mogą finansować dojazdy pracowników z różnych źródeł, jak np. z Zakładowego Funduszu Świadczeń Socjalnych, w ramach programów aktywizacyjnych lub wsparcia z Funduszu Pracy (np. przy zatrudnianiu osób skierowanych przez urząd pracy).
Najpopularniejsze formy wsparcia to:
— dopłaty do biletów miesięcznych,
— ryczałty na paliwo,
— zwrot kosztów na podstawie przedstawionych dokumentów.
Można odzyskać część pieniędzy. Ulga podatkowa za dojazdy do pracy
Osoby zatrudnione mogą skorzystać z tzw. podwyższonych kosztów uzyskania przychodu. Pozwala to obniżyć podstawę opodatkowania i zwiększyć wynagrodzenie netto. Limity kosztów uzyskania przychodu wynoszą:
— 250 zł miesięcznie (3 000 zł rocznie) — dla osób mieszkających i pracujących w tej samej miejscowości,
— 300 zł miesięcznie (3 600 zł rocznie) — dla dojeżdżających z innej miejscowości (przy jednej umowie o pracę),
— 450 zł miesięcznie (5 400 zł rocznie) — w przypadku co najmniej dwóch stosunków pracy.
Kto może skorzystać z ulgi?
Podwyższone koszty uzyskania przychodu przysługują tylko wtedy, gdy pracownik:
— nie otrzymuje zwrotu kosztów dojazdu od pracodawcy,
— nie otrzymuje dodatku za rozłąkę,
Najczęściej pracownicze koszty uzyskania przychodów uwzględnia już pracodawca w comiesięcznej wypłacie. W takim przypadku dochód uzyskany przez pracownika zostaje pomniejszony o wspomniane kwoty i to od niego obliczana jest zaliczka na podatek dochodowy. Jeśli jednak pracodawca nie uwzględnia tych kosztów w comiesięcznej wypłacie, to rozliczyć musi je podatnik.

--------------------------------------------------------------------------------

Chcesz zmienić pracę w 2026 r.? Te cztery kompetencje są dziś kluczowe
https://businessinsider.com.pl/praca/nowe-zasady-na-rynku-pracy-oto-kompetencje-ktorych-szukaja-firmy/rbhjsv4
Szukanie pracy coraz częściej przypomina maraton. Pojedynczy proces rekrutacyjny potrafi trwać dwa miesiące, a cały okres poszukiwań — siedem, osiem miesięcy. Kandydaci zderzają się z zamrażanymi rekrutacjami, brakiem odpowiedzi i komunikatami generowanymi przez boty. Ekspertka rynku pracy Anna Gniadek wskazuje, które kompetencje zwiększą szanse na znalezienie dobrej pracy w 2026 r. Poleca też jedno ćwiczenie, które powinna zrobić każda wracająca na rynek pracy osoba.
— Ten rok dla pracowników był jednym z najtrudniejszych od czasu pandemii — ocenia Anna Gniadek, ekspertka rynku pracy. — Ludzie żyją w ciągłej niepewności: czy zostaną zwolnieni, czy ich kompetencje jeszcze się liczą, czy AI nie zabierze im pracy.
Frustrację pogłębia coraz częstsze zamrażanie rekrutacji, nawet na zaawansowanych etapach. — Kandydaci dochodzą do trzeciego etapu i nagle dostają informację, że rekrutacja przenoszona jest na trzeci kwartał. Mam klientki, którym firma przeniosła rekrutację na czerwiec przyszłego roku. Nikt nie będzie czekał pół roku na pracę — mówi ekspertka.
Zobacz także: Szukałam pracy dwa lata. Artykuły, które czytałam, okazały się prawdą
Do tego dochodzi automatyzacja rekrutacji. Zamiast rozmowy z rekruterem pojawiają się testy online, boty i algorytmy filtrujące CV. Dla wielu osób to doświadczenie frustrujące, bo trudno ocenić, czy brak odpowiedzi oznacza rzeczywisty brak dopasowania, czy jedynie automatyczną decyzję systemu.
W takich realiach sama lista stanowisk w CV przestaje wystarczać. Anna Gniadek wskazuje cztery kompetencje, które w 2026 r. mogą realnie przesądzić o wyniku rekrutacji.
Czytaj też: Liczba deficytowych zawodów spada, ale tu wciąż brakuje fachowców
1) Praca z danymi i data storytelling
Jedną z kompetencji, której pracodawcy coraz częściej szukają także poza branżami technologicznymi, jest umiejętność pracy z danymi. Chodzi nie tylko o obsługę narzędzi, ale przede wszystkim o wyciąganie wniosków i przekładanie ich na zrozumiałą narrację.
— Nawet podstawowa znajomość narzędzi do analizy danych i data storytellingu staje się przewagą konkurencyjną, niezależnie od branży. Opowiadanie historii na podstawie danych jest dziś kompetencją uniwersalną — przydaje się w sprzedaży, marketingu, HR, administracji czy zarządzaniu projektami — podkreśla Anna Gniadek.
2) Podstawy zarządzania projektami
Drugą kluczową kompetencją jest rozumienie logiki projektowej. Coraz mniej firm buduje pracę wokół sztywnych zakresów obowiązków — zamiast tego myśli zadaniami, etapami i celami do zrealizowania w określonym czasie.
— Wielu kandydatom brakuje ogólnej wiedzy biznesowej. Uważam, że to powinien być przedmiot w szkole. Kandydat musi rozumieć, czym jest projekt w małej i dużej organizacji, w startupie, czy w urzędzie. Planowanie, rozliczanie ludzi, harmonogram, konkretne role — to podstawy zarządzania projektami — mówi ekspertka. Dodaje, że wielu kandydatów już dziś pracuje projektowo, nawet jeśli formalnie nie pełni roli project managera. Problem w tym, że nie potrafi nazwać tego doświadczenia i zaprezentować go podczas rekrutacji.
Czytaj też: Błędy na rozmowie kwalifikacyjnej: jak uniknąć najczęstszych wpadek
3) Odporność psychiczna i adaptacyjność
Odporność psychiczna na zmiany i zdolność adaptacji przestają być "miękkimi" dodatkami do CV. W 2026 roku stają się warunkiem funkcjonowania na rynku pracy. Restrukturyzacje, zmiany zakresu obowiązków, przenoszenie pracowników pomiędzy zespołami czy całkowite przeprojektowywanie ról to dziś codzienność w wielu organizacjach.
Ekspertka zwraca uwagę, że firmy coraz częściej sprawdzają nie tylko kompetencje techniczne, ale też reakcje kandydata na zmianę. Liczy się gotowość do uczenia się nowych narzędzi, przejmowania innych zadań i redefiniowania własnej roli zawodowej.
Osoby, które traktują zmianę nie jak porażkę, lecz jak okazję do wykorzystania swoich kompetencji w innym miejscu, szybciej wracają na rynek po zwolnieniu i lepiej znoszą długie procesy rekrutacyjne.
Czytaj też: Wiemy, kto dziś podbija branżę IT. Ci specjaliści zarabiają fortunę
4) Umiejętność uczenia się przez całe życie
"Lifelong learning" dobrze wygląda w strategiach firm i deklaracjach pracowników, ale dużo gorzej w praktyce. — Podczas konsultacji zawsze zadaję pytanie: czego nowego się nauczyłeś w ciągu ostatniego roku? To jest szokujące, ale są ludzie, którzy przez rok nie nauczyli się żadnej nowej rzeczy. Żadnej — mówi wprost ekspertka.
Tymczasem tempo zmian technologicznych sprawia, że ciągłe uczenie się przestaje być wyborem, a staje się koniecznością. Coraz większe znaczenie zyskuje "microlearning" — krótkie formy nauki, pojedyncze umiejętności, regularne eksperymentowanie z nowymi narzędziami. Nie chodzi o kolejne dyplomy czy wielomiesięczne kursy, ale o systematyczne uzupełnianie kompetencji, które można od razu wykorzystać w pracy.
Znajomość narzędzi AI to dziś taka sama podstawa jak kiedyś język angielski
Sztuczna inteligencja wyraźnie dzieli rynek na tych, którzy potrafią z niej korzystać, i tych, którzy traktują ją jak ciekawostkę. Według analiz McKinsey pracownicy korzystający z narzędzi AI osiągają wielokrotnie wyższą produktywność niż osoby, które z nich nie korzystają.
Anna Gniadek podkreśla, że kluczowe jest nauczenie się delegowania prostych, powtarzalnych zadań i świadomego wykorzystywania narzędzi, które już dziś są dostępne.
— Teraz, kiedy na rynku mamy kilka pokoleń jednocześnie, ci, którzy będą używać AI, rozumieć automatyzację i pracować z danymi, są gotowi na szybkie awanse i wyższe stawki. A cała reszta będzie długo w tyle za nimi — ostrzega.
Jedno ćwiczenie przed zmianą pracy
W gąszczu wymagań łatwo stracić z oczu własne mocne strony. Dlatego ekspertka proponuje proste ćwiczenie, które może zmienić perspektywę kandydata. — Zapytaj trzech osób z bliskiego otoczenia, jakie kompetencje najbardziej w tobie cenią. Rodzina, przyjaciele lub współpracownicy zwracają uwagę zupełnie na co innego niż my — radzi.
Tak zebrane informacje można przełożyć na konkretną narrację w CV i na rozmowach rekrutacyjnych. Pomagają też lepiej dopasować się do ról, które faktycznie odpowiadają naszym predyspozycjom, zamiast aplikować "szeroko" i bez jasno określonego kierunku.
Musimy zmienić myślenie o pracy
Na koniec Anna Gniadek zwraca uwagę na zmianę perspektywy. Myślenie o karierze jako o stabilnej, linearnej ścieżce w jednej organizacji traci rację bytu. Dziś rynek pracy działa inaczej: role są projektowane pod konkretne potrzeby, firmy kupują kompetencje na określony czas, a zmiana pracy i kierunku kariery przestają być wyjątkiem.
Liczy się umiejętność gładkiego przechodzenia między rolami, projektami i modelami współpracy. W realiach 2026 r. to właśnie umiejętność odnalezienia się w tej zmiennej logice rynku staje się jednym z kluczowych zawodowych zasobów.

--------------------------------------------------------------------------------

Jest po "50" i od trzech lat bezskutecznie szuka pracy. Rekruterzy doradzają mu nieetyczny ruch
https://businessinsider.com.pl/praca/zwolnili-go-po-50-choc-byl-inzynierem-oprogramowania-dzis-nie-chca-go-nawet-jako/p5ree3y
Miles Bradley szuka pracy od października 2022 r., kiedy został zwolniony funkcji inżyniera oprogramowania w AT&T. Mówi, że w tym czasie kontaktował się z wieloma rekruterami — część prosiła go o dostosowanie CV, aby lepiej odpowiadało ogłoszeniu, na co chętnie przystawał.
Zobacz także: Ma 50 lat i wysłała 100 CV. Bez efektu. Aż znalazła pracę, gdzie o wiek nikt nie pyta
Jednak, jak twierdzi Bradley, niektórzy rekruterzy posuwali się dalej — wprowadzali duże zmiany w jego CV bez jego zgody. A to, jak podkreśla, nie odzwierciedlało uczciwie jego doświadczenia i kwalifikacji.
Te zmodyfikowane CV pomogły mu zaliczyć kilka rozmów kwalifikacyjnych, ale gdy tylko odkrył, która wersja jego życiorysu została użyta, rezygnował z rozmów i kończył współpracę z danym rekruterem.
Czytaj także w BUSINESS INSIDER
— Pomyślałem: "chwila, to CV zupełnie mnie nie reprezentuje, nie zrobię tego z powodów etycznych" — mówi Bradley, który jest po pięćdziesiątce i mieszka w Nowym Jorku.
Bradley jest jednym z dziesiątek Amerykanów, z którymi w ostatnim roku rozmawiał Business Insider, a którzy mają trudności ze znalezieniem pracy. W obliczu niepewnej sytuacji gospodarczej, pierwszych skutków wdrażania generatywnej sztucznej inteligencji i trendu upraszczania struktur organizacyjnych zatrudnienie w USA rośnie obecnie najwolniej od 2013 r. Liczba ofert pracy gwałtownie spadła — z ponad 12 mln w 2022 r. do ok. 7,2 mln w sierpniu tego roku.
Na konkurencyjnym rynku część kandydatów jest gotowa zrobić niemal wszystko, aby zostać zatrudnionymi. Choć naginanie prawdy w CV czy na rozmowie może się opłacić, niesie też duże ryzyko.
Niektóre firmy mogą czekać na idealnego kandydata
Bradley obawia się, że konkurencyjny rynek pracy zachęca zarówno rekruterów, jak i kandydatów do "ubarwiania" CV — a jemu trudno konkurować z podkoloryzowanymi aplikacjami.
Jeśli firmy są wystarczająco cierpliwe, uważa, że prędzej czy później znajdzie się ktoś z idealnym CV — prawdziwym lub nie. A kiedy to się dzieje, Bradley mówi, że nie może winić firm za wybór kogoś, kto wydaje się bezpieczną i logiczną opcją — nawet jeśli ta osoba nie musi być najlepszym kandydatem.
— Branża uzależniła się od poszukiwania idealnych kandydatów — mówi. — Chcą kogoś, kto będzie dokładnie pasował do ich wymagań — dodaje.
Istnieją dowody, że firmy dłużej zwlekają z obsadzaniem wakatów — z powodu niepewności gospodarczej lub chęci znalezienia idealnego pracownika. W październiku 2019 r. ok. 91 proc. ofert pracy firm z indeksu Russell 3000 było zamykanych po zatrudnieniu odpowiedniego kandydata w ciągu sześciu miesięcy. Z ofert opublikowanych w październiku 2024 r. mniej niż połowa została obsadzona w ciągu tego samego okresu.
Choć Bradley woli zachować maksymalną uczciwość w swoim CV, przyznaje, że stał się bardziej elastyczny w kwestii niektórych szczegółów — na przykład może przedstawić pewne umiejętności jako bardziej kluczowe dla swojej pracy niż były w rzeczywistości. Jest jednak ostrożny, by nie umieszczać niczego, co mogłoby wypaczyć obraz jego kompetencji.
Zobacz także: 10 zawodów, w których najłatwiej znajdziesz pracę w 2026 r. [RANKING]
Radzenie sobie z długotrwałym bezrobociem
W ostatnich dniach pracy w AT&T Bradley starał się "wyjść z klasą" — szkolił swojego następcę i dopilnował, by jego główny projekt był w jak najlepszym stanie.
Po odejściu zaczął szukać pracy, celując w stanowiska menedżerskie i dyrektorskie w inżynierii. W miarę przedłużającego się poszukiwania zaczął rozważać również role w product management, analityce biznesowej, a nawet złożył podanie o pracę baristy w Starbucksie. Mimo setek wysłanych aplikacji wciąż czeka na ofertę.
Trzy lata poszukiwań pracy odbiły się na jego finansach, ale — jak mówi — ma szczęście, że wspiera go partner i rodzina. Oprócz pomocy finansowej Bradley mówi, że radzi sobie dzięki temu, że stał się "hiperminimalistą." Dawniej miał kilka samochodów, dziś jeździ jednym, 15-letnim.
— To oznacza, że nie kupuję niczego, czego nie potrzebuję — mówi. — Sprowadziłem swoje życie do kilku plecaków rzeczy — dodaje.
Bradley jest jednym z Amerykanów odczuwających ekonomiczne skutki długotrwałego bezrobocia. Choć stopa bezrobocia wciąż jest niska na tle historycznym, wzrosła do poziomu najwyższego od 2021 r. Odsetek osób poszukujących pracy od 27 tygodni lub dłużej wzrósł w tym roku do najwyższego poziomu od początku 2022 r. i pozostaje blisko tego poziomu.
Bradley często przypomina sobie, że w szerszej perspektywie ma szczęście.
— Wciąż żyję na poziomie najwyższego procenta populacji świata — mówi. — Więc właściwie na co mam się skarżyć? — pyta retorycznie.
Zobacz także: Oto zarobki 1 proc. najbogatszych. Skarbówka pokazała twarde dane z PIT [KWOTY]
Bradley mówi, że jest pogodzony z możliwością, że jego szczęście na rynku pracy może się nigdy nie odmienić — ale i tak zamierza nadal szukać pracy.
— Uwielbiam pomagać firmom odnosić sukcesy — mówi. — Ale jeśli nikt nie chce mnie zatrudnić, wzruszam ramionami i idę dalej — dodaje.
Powyższy tekst jest tłumaczeniem z amerykańskiego wydania Business Insidera

--------------------------------------------------------------------------------

Rynek pracy wchodzi w nową fazę. Siedem trendów, które zmieniają zasady gry
https://businessinsider.com.pl/praca/ekspertka-o-przyszlosci-pracy-siedem-trendow-ktore-zmieniaja-wszystko/x1yfs9v
Rynek pracy wchodzi w nową fazę. Siedem trendów, które zmieniają zasady gry
Polski rynek pracy w 2026 r. będzie wyglądać inaczej niż jeszcze rok temu. Firmy rezygnują z zatrudniania juniorów, płace rozwarstwiają się na dwa bieguny, a model "etat na całe życie" coraz częściej zastępują mikrokontrakty i wynajmowanie zespołów na projekt. Anna Gniadek, ekspertka rynku pracy, podkreśla, że nie są to chwilowe turbulencje, lecz początek trwałej zmiany. Oto siedem zjawisk, które już dziś definiują nową rzeczywistość zawodową w Polsce.
- To nie było chwilowe tąpnięcie. Rynek pracy przechodzi transformację, od której nie ma odwrotu
- Zastosowanie sztucznej inteligencji zmienia strukturę zatrudnienia, tworząc nowe role i redefiniując tradycyjne stanowiska.
- Jednak kluczowe zmiany obejmują znacznie szerszy kontekst. Na rynku pracy wygra ten, kto je zrozumie
- Więcej informacji o biznesie znajdziesz na stronie Businessinsider.com.pl
Fałszywe rekrutacje i podnajmowanie pracy
Na rynku pracy pojawiają się zjawiska, które jeszcze kilka lat temu brzmiałyby jak teorie spiskowe. Jednym z nich są fałszywe rekrutacje — procesy prowadzone nie po to, by kogoś zatrudnić, ale by zebrać informacje o konkurencji, sprawdzić stawki lub zoptymalizować koszty pracy.
— Widziałam takie procesy w dwóch wariantach. Pierwszy to badanie rynku: firmy sprawdzają, jakie zadania dają inni, jak wyglądają procesy i ile można "ugrać" na stawkach. Drugi to model podnajmowania — ktoś przechodzi rekrutację, a potem za własne pieniądze wynajmuje tańszego specjalistę, który wykonuje za niego zadania — mówi Anna Gniadek.
Proceder jest szczególnie popularny w branży IT. Polski deweloper, formalnie zatrudniony w firmie, zleca część pracy programistom z Indii, Filipin czy Indonezji, którzy wykonują zadania na jego kontach. — Senior developer może w ten sposób obsługiwać dwa albo trzy projekty jednocześnie i utrzymać wcześniejszy poziom zarobków, mimo że stawki rynkowe spadły — tłumaczy ekspertka.
Czytaj też: Sektor IT w 2026 r.? Juniorzy walczą o szansę, rekruterzy walczą z falą fałszywych aplikacji
Płace dzielą Polskę na dwa bieguny
Drugim silnym trendem jest rozwarstwienie wynagrodzeń. Zamiast płynnej skali płac coraz częściej widać dwa wyraźne bieguny. — To jest bardzo mocny i coraz bardziej widoczny proces. Mamy coraz więcej osób na minimalnej albo tuż powyżej oraz grupę wysoko opłacanych specjalistów. Segment 6–10 tys. zł brutto po prostu się zaciera — mówi Gniadek.
To rozwarstwienie generuje napięcia wewnątrz firm. — Pracownicy produkcji czy w usługach dostają podwyżki, bo rośnie płaca minimalna. A specjaliści "ze środka tabeli" stoją w miejscu. To rodzi frustrację, wypalenie i odpływ ludzi — dodaje ekspertka.
Czytaj też: Bezrobocie w metropoliach i regionach. Kto wygra w walce o pracownika
Koniec juniorów: bomba z opóźnionym zapłonem
Jedną z najbardziej niepokojących zmian jest niemal całkowity zanik ofert dla juniorów. Automatyzacja i narzędzia AI przejmują najprostsze zadania — te, na których młodzi pracownicy uczyli się zawodu.
— Firmom przestaje się opłacać zatrudnianie juniorów, bo to, co robili na początku kariery, dziś robi AI. Ale to bomba z opóźnionym zapłonem. Za kilka lat możemy obudzić się z dramatycznym brakiem dobrze wyszkolonych specjalistów średniego szczebla. Nie będzie komu "dorosnąć" do roli seniorów — ostrzega Gniadek.
To problem strukturalny, który nie rozwiąże się sam. Brak inwestycji w młodych pracowników dziś oznacza lukę kompetencyjną jutro.
Czytaj też: Gdzie najłatwiej znaleźć pracę? Lista zawodów 2026 r.
AI offboarding zamiast klasycznych zwolnień
Wbrew powszechnym obawom, firmy coraz rzadziej decydują się na masowe zwolnienia związane z wdrażaniem sztucznej inteligencji. Zamiast tego pojawia się zjawisko określane jako "AI offboarding".
— Część zadań przejmuje AI, ale firmy, zamiast zwalniać ludzi, próbują przebudować role. Projektuje się stanowiska w logice: co zrobi algorytm, a co zostaje dla człowieka — tłumaczy ekspertka.
Na znaczeniu zyskują nowe funkcje: AI auditor, AI supervisor, innovation manager — osoby odpowiedzialne za nadzór nad algorytmami, wykrywanie błędów, ocenę ryzyka etycznego i zgodności z regulacjami.
Wynajmowanie zespołów zamiast stałych etatów
Kolejną zmianą jest odejście od budowania stałych zespołów wewnętrznych. Coraz więcej firm korzysta z gotowych zespołów projektowych, wynajmowanych na 1-3 miesiące. Agencje dostarczają komplet: dewelopera, testera, researchera, czasem także project managera.
Równolegle rośnie liczba mikrokontraktów — umów na kilkadziesiąt godzin pracy. Po zakończeniu projektu współpraca się kończy, a pracownik musi szukać kolejnego zlecenia. Stabilność ustępuje miejsca ciągłemu przechodzeniu między projektami.
Czytaj też: Platformy do fakturowania. Eksperci ostrzegają przed konsekwencjami
Dodatkowa praca zaczyna być standardem
Jeszcze kilka lat temu dodatkowe zajęcia zarobkowe bywały w firmach tematem tabu. Dziś coraz częściej są oficjalnie akceptowane — a nawet uwzględniane w politykach HR.
— Powód jest prosty: rosnące koszty życia i niepewność po stronie firm. Etat przestaje być jedynym stabilnym źródłem dochodu — mówi Gniadek.
Równoległe ścieżki kariery, projekty poboczne i dodatkowe źródła przychodu stają się normą. Kariera coraz częściej przypomina mozaikę różnych ról i form współpracy.
Czytaj też: Koniec z prostą ścieżką kariery na całe życie. Przewagę na rynku pracy dziś buduje się inaczej
Pracownicy 50+ i odwrócony mentoring
Zmienia się także podejście do starszych pracowników. Firmy coraz częściej dostrzegają potencjał osób 50+, ale jednocześnie mierzą się z ich nieufnością wobec nowych technologii i zmian ról.
— Coraz popularniejszy jest odwrócony mentoring. Młodsi uczą starszych narzędzi AI i automatyzacji, starsi dzielą się doświadczeniem, wiedzą branżową i kompetencjami miękkimi — opisuje ekspertka.
To model, który pozwala obu stronom zachować wartość na rynku: seniorzy nie są "wypychani" przez technologię, a młodsi szybciej uczą się realiów biznesu.
Kto wygra na rynku pracy w 2026 r.
Badania pokazują, że osoby korzystające z narzędzi AI osiągają produktywność trzy do pięciu razy wyższą niż ci, którzy z nich nie korzystają. W praktyce jednak wciąż wiele osób nigdy realnie nie pracowało z takimi rozwiązaniami.
— To tworzy ogromne rozwarstwienie. Pracownicy "AI-first" szybciej awansują i zarabiają więcej, reszta zostaje w tyle — podsumowuje Anna Gniadek. — Kiedyś rozwarstwieniem była znajomość języka angielskiego. Dziś jest nim AI.
Wraz z nadejściem 2026 r. żegnamy się z rynkiem jednej ścieżki i jednego modelu zatrudnienia. To będzie rynek podzielony — na tych, którzy funkcjonują projektowo, elastycznie i globalnie, oraz tych, którzy próbują utrzymać się w modelu, który właśnie się rozpada.

--------------------------------------------------------------------------------

ZUS szykuje zmianę od 2026 roku. Pojawi się nowy obowiązek dla pracujących
https://businessinsider.com.pl/praca/zus-wprowadza-nowy-tytul-do-ubezpieczen-od-2026-r-kogo-dotyczy/fyl9hnz
ZUS szykuje zmianę od 2026 roku. Pojawi się nowy obowiązek dla pracujących
Od 2026 r. ZUS wprowadza nowy tytuł do ubezpieczeń: 24 00. Marynarzy pracujących na morzu czekają istotne zmiany w zakresie ubezpieczeń społecznych.
- Marynarze, bez względu na banderę statku, będą mogli samodzielnie opłacać składki jako płatnicy
- Nowe rozwiązania dotyczą zarówno osób, które pływają pod banderą państw trzecich, jak i tych zatrudnionych w krajach UE i EFTA
- Więcej informacji o biznesie znajdziesz na stronie Businessinsider.com.pl
Od 1 stycznia 2026 r. w życie wejdą nowe regulacje, które przewidują m.in. wprowadzenie nowego tytułu ubezpieczeniowego oraz nowego kodu dla marynarzy. Osoby należące do tej grupy zawodowej czekają istotne zmiany w zakresie ubezpieczeń społecznych.
ZUS szykuje zmianę dla marynarzy od 2026 r
Nowy tytuł ubezpieczeniowy — marynarz — będzie oznaczony kodem 24 00 XX. Wraz z nim pojawi się nowa kategoria płatnika składek. Zgodnie z przepisami, marynarz będzie zobowiązany do samodzielnego opłacania składek na własne ubezpieczenia społeczne, obejmujące emeryturę, rentę, ubezpieczenie chorobowe i wypadkowe, a także składkę zdrowotną.
Zmiany obejmą marynarzy mieszkających w Polsce, którzy pracują na podstawie marynarskiej umowy o pracę lub innej umowy przewidującej wykonywanie pracy na morzu. Nowe regulacje dotyczą osób zatrudnionych na statkach o pojemności brutto (GT) co najmniej 100 jednostek, niezależnie od bandery statku.
Nowe zasady mają na celu uporządkowanie kwestii ubezpieczeń społecznych tej grupy zawodowej i dostosowanie ich do specyfiki pracy na morzu.
ZUS wprowadza nowy kod ubezpieczenia. Jak zgłosić się do ZUS jako płatnik składek?
Jeśli jesteś marynarzem i umowy międzynarodowe nie stanowią inaczej, możesz uzyskać status marynarza i samodzielnie zgłosić się do ZUS oraz odprowadzać składki — informuje Zakład Ubezpieczeń Społecznych.
Aby zgłosić się do ZUS jako płatnik składek, wraz z dokumentem zgłoszeniowym ZUS ZUA, z kodem tytułu ubezpieczenia 24 00 XX musisz złożyć kopię zaświadczenia o statusie marynarza.
Takie zaświadczenie wyda ci agencja zatrudnienia albo dyrektor urzędu morskiego właściwy dla miejsca zamieszkania (w zależności od tego, czy skorzystasz z pośrednictwa w zawarciu umowy z armatorem, czy nie).
Zaświadczenie potwierdza:
— status marynarza,
— datę uzyskania statusu marynarza,
— datę rozpoczęcia pracy na statku morskim,
— datę planowanego zakończenia pracy na statku morskim.
Kopię zaświadczenia należy przekazać do ZUS elektronicznie, listownie lub osobiście.
Kiedy zgłosić się do ZUS?
Zaświadczenie o statusie marynarza jest ważne przez jeden miesiąc od daty wydania, można się zgłosić do ubezpieczeń nie później niż ostatniego dnia jego ważności. W przypadku zgłoszenia po terminie ZUS nie obejmie cię ubezpieczeniem jako marynarza.
ZUS obejmie ubezpieczeniami:
— od dnia, który jest oznaczony w zaświadczeniu jako dzień uzyskania statusu marynarza — jednak nie wcześniej niż 1 stycznia 2026 r.,
— do dnia, w którym upłynie 12 miesięcy kalendarzowych, liczonych od dnia oznaczonego w zaświadczeniu jako dzień uzyskania statusu marynarza.

--------------------------------------------------------------------------------

Aż 40 dni wolnego w 2026. Kiedy najlepiej wziąć urlop?
https://businessinsider.com.pl/praca/urlop-w-2026-roku-sprawdz-jak-kilka-dni-wolnego-zamienic-na-dwa-tygodnie/bqdyxkb
Aż 40 dni wolnego w 2026. Kiedy najlepiej wziąć urlop?
Rok 2026 nie będzie tak łaskawy dla pracowników, jak 2025. Długich weekendów będzie mniej, a część świąt przypadnie w soboty lub niedziele. Wciąż jednak da się zaplanować urlop tak, by z kilku dni wolnego zrobić nawet dwa tygodnie odpoczynku.
Pozostała część artykułu pod materiałem wideo
Styczeń. Noworoczny weekend i Trzech Króli
Zgodnie z kalendarzem 2026, Nowy Rok wypadnie w czwartek, a Trzech Króli (6 stycznia) we wtorek. Jeśli weźmiemy dwa dni urlopu — w piątek 2 stycznia i poniedziałek 5 stycznia — zyskamy aż pięć dni wolnego. To świetny moment na zimowy wyjazd albo spokojny reset po świętach.
Kwiecień. Krótkie święta Wielkanocne
Wielkanoc w 2026 r. wypada 5 kwietnia, a Poniedziałek Wielkanocny — 6 kwietnia. To tradycyjny, trzydniowy weekend, ale za cztery dni wolnego między wtorkiem 7 kwietnia a piątkiem 10 kwietnia, zyskamy dziewięć dni odpoczynku od pracy. W sam raz na powitanie wiosny i otwarcie sezonu działkowego.
Wyjątkowo krótka majówka
Majówka w 2026 r. nie rozpieszcza. 1 maja (Święto Pracy) wypada w piątek, a Święto Konstytucji 3 maja w niedzielę. Za święto wypadające w niedzielę dzień nie należy się dzień wolny, więc pozostaje nam cieszyć się trzydniowym weekendem.
Czytaj także: Polacy nie wiedzą, że mogą mieć dodatkowy urlop. Korzysta z niego tylko ułamek uprawnionych
Dni wolne w czerwcu
Boże Ciało tradycyjnie wypada w czwartek. W 2026 r. jest to 4 czerwca. Wystarczy wziąć wolne w piątek 5 czerwca, by cieszyć się czterema dniami wolnego. Początek czerwca to idealny moment na krótki wypad jeszcze przed szczytem sezonu wakacyjnego. Warto się jednak pospieszyć ze złożeniem wniosku urlopowego, nim zrobią to nasi koledzy z pracy.
Sierpień. Szansa na skrócony tydzień pracy
15 sierpnia, czyli dzień Wniebowzięcia Najświętszej Maryi Panny i zarazem Święto Wojska Polskiego w 2026 r. wypada w sobotę, za co pracownikowi należy się dodatkowy dzień wolny. Odebranie go 14 lub 17 sierpnia pozwala na skrócenie czasu pracy do czterech dni i trzydniowy weekend bez żadnych kombinacji.
Czytaj także: Skrócenie czasu pracy w Polsce coraz bliżej. Przedsiębiorcy zaskakują opiniami
Urlop w listopadzie. Sposób na jesienną chandrę
1 listopada (niedziela) nie da nam dodatkowego dnia odpoczynku, ale 11 listopada (środa) to szansa na tygodniowy urlop. Wystarczy wziąć cztery dni wolnego, by cieszyć się dziewięcioma dniami wypoczynku. To dobry moment na ucieczkę przed jesienną aurą za granicę i złapanie ostatnich promieni słońca przed końcówką roku.
Grudzień. Święta Bożego Narodzenia i koniec roku
Wigilia Bożego Narodzenia jest od 2025 r. dniem wolnym od pracy. W 2026 r. wypada w czwartek, co oznacza, że 25 grudnia to piątek, a 26 grudnia - sobota. Odebranie dnia wolnego za drugi dzień świąt między 21 a 23 grudnia i dobranie dwóch dni urlopu, wydłużają nam okres świąteczny do dziewięciu dni. Dobranie dni wolnych między 28 a 31 grudnia sprawią, że przy 6 dniach urlopu, zyskamy aż 16 dni na regenerację i zaplanowanie kolejnego roku.

--------------------------------------------------------------------------------

Co piąte ogłoszenie to oferta-widmo? "Aplikujesz w czarną dziurę"
https://businessinsider.com.pl/praca/dlaczego-firma-nie-odpowiada-na-cv-to-mogla-byc-oferta-widmo/0m6vk0d
Co piąte ogłoszenie to oferta-widmo? "Aplikujesz w czarną dziurę"
Aż 22 proc. ofert pracy opublikowanych w zeszłym roku w internecie to tzw. oferty-widma — wynika z badania przeprowadzonego w Niemczech, Wielkiej Brytanii i USA. Inne dane pokazują, że odsetek ten może być jeszcze wyższy. Dlaczego firmy publikują takie ogłoszenia?
- "Ciągle widziały to samo ogłoszenie i pytały mnie, czy powinny ponownie aplikować. Aplikowały w czarną dziurę" — mówi ekspertka ds. rekrutacji, która zetknęła się z ofertami-widmo dzięki kobietom, które szkoliła
- Kanadyjska prowincja postanowiła ukrócić tę praktykę pracodawców — pisze BBC
- Kolejnym problemu jest "ghosting" w procesie rekrutacji
- Więcej informacji o biznesie znajdziesz na stronie Businessinsider.com.pl
Oferta-widmo to określenie odnoszące się do praktyki pracodawców ogłaszających wakaty, które nie istnieją. W niektórych przypadkach stanowiska mogą być już obsadzone, ale w innych praca mogła nigdy nie być dostępna.
Dlaczego firma nie odpowiada na CV? To mogła być oferta-widmo
Dalsza część artykułu pod materiałem wideo:
Aż 22 proc. ofert pracy opublikowanych w zeszłym roku w internecie dotyczyło stanowisk, na które pracodawca nie miał zamiaru nikogo zatrudnić — wynika z badania przeprowadzonego w USA, Wielkiej Brytanii i Niemczech przez dostawcę oprogramowania rekrutacyjnego Greenhous.
Inne badanie przeprowadzone w Wielkiej Brytanii pokazało, że odsetek ten jest jeszcze wyższy i wynosi 34 proc.
Kanadyjska prowincja Ontario postanowiła ukrócić tę praktykę. Od 1 stycznia firmy będą musiały ujawniać, czy stanowisko, którego dotyczy ogłoszenie, jest aktywnie obsadzane — pisze BBC.
Pracodawca cię zghostował? Nie w Ontario
Ontario podejmuje również działania mające na celu rozwiązanie problemu "ghostingu" w procesie rekrutacji, który polega na tym, że firmy nie odpowiadają kandydatom. Firmy w prowincji zatrudniające ponad 25 pracowników będą teraz musiały odpowiedzieć osobie, z którą przeprowadziły rozmowę kwalifikacyjną, w ciągu 45 dni.
Nadal jednak pracodawcy nie będą musieli kontaktować się z nikim, kogo nie wybrali na rozmowę kwalifikacyjną.
W innych częściach Kanady, a także w Stanach Zjednoczonych i Wielkiej Brytanii nie ma prawnego obowiązku odpowiadania kandydatom.
Ogłoszenia-widmo. "Aplikowały w czarną dziurę"
Jasmine Escalera jest doradcą zawodowym i ekspertem ds. rekrutacji, mieszka w Miami. Po raz pierwszy zetknęła się z ofertami-widmo dzięki kobietom, które szkoliła. "Ciągle widziały to samo ogłoszenie i pytały mnie, czy powinny ponownie aplikować. Aplikowały w czarną dziurę. Morale każdego poszukującego pracy zostaje zmiażdżone" — mówi BBC.
Dlaczego więc firmy publikują takie ogłoszenia? Badania dr Escalery wskazują na szereg przyczyn.
"Przeprowadziliśmy ankietę wśród menedżerów ds. rekrutacji i odkryliśmy, że niektóre firmy publikują ogłoszenia, aby stworzyć pulę talentów" — mówi. "Nie chodzi o to, że nie chcą zatrudniać, raczej o to, że nie zatrudniają od razu".
"Inne, jak odkryliśmy, zawyżały liczby i starały się pokazać, że ich firma się rozwija, nawet jeśli tak nie jest" — dodaje.
Dr Escalera dodaje, że słyszała nawet o firmach publikujących ogłoszenia o pracę w celu pozyskania i sprzedaży danych.