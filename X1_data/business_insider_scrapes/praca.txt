Co piąte ogłoszenie to oferta-widmo? "Aplikujesz w czarną dziurę"
https://businessinsider.com.pl/praca/dlaczego-firma-nie-odpowiada-na-cv-to-mogla-byc-oferta-widmo/0m6vk0d
Co piąte ogłoszenie to oferta-widmo? "Aplikujesz w czarną dziurę"
Aż 22 proc. ofert pracy opublikowanych w zeszłym roku w internecie to tzw. oferty-widma — wynika z badania przeprowadzonego w Niemczech, Wielkiej Brytanii i USA. Inne dane pokazują, że odsetek ten może być jeszcze wyższy. Dlaczego firmy publikują takie ogłoszenia?
- "Ciągle widziały to samo ogłoszenie i pytały mnie, czy powinny ponownie aplikować. Aplikowały w czarną dziurę" — mówi ekspertka ds. rekrutacji, która zetknęła się z ofertami-widmo dzięki kobietom, które szkoliła
- Kanadyjska prowincja postanowiła ukrócić tę praktykę pracodawców — pisze BBC
- Kolejnym problemu jest "ghosting" w procesie rekrutacji
- Więcej informacji o biznesie znajdziesz na stronie Businessinsider.com.pl
Oferta-widmo to określenie odnoszące się do praktyki pracodawców ogłaszających wakaty, które nie istnieją. W niektórych przypadkach stanowiska mogą być już obsadzone, ale w innych praca mogła nigdy nie być dostępna.
Dlaczego firma nie odpowiada na CV? To mogła być oferta-widmo
Dalsza część artykułu pod materiałem wideo:
Aż 22 proc. ofert pracy opublikowanych w zeszłym roku w internecie dotyczyło stanowisk, na które pracodawca nie miał zamiaru nikogo zatrudnić — wynika z badania przeprowadzonego w USA, Wielkiej Brytanii i Niemczech przez dostawcę oprogramowania rekrutacyjnego Greenhous.
Inne badanie przeprowadzone w Wielkiej Brytanii pokazało, że odsetek ten jest jeszcze wyższy i wynosi 34 proc.
Kanadyjska prowincja Ontario postanowiła ukrócić tę praktykę. Od 1 stycznia firmy będą musiały ujawniać, czy stanowisko, którego dotyczy ogłoszenie, jest aktywnie obsadzane — pisze BBC.
Pracodawca cię zghostował? Nie w Ontario
Ontario podejmuje również działania mające na celu rozwiązanie problemu "ghostingu" w procesie rekrutacji, który polega na tym, że firmy nie odpowiadają kandydatom. Firmy w prowincji zatrudniające ponad 25 pracowników będą teraz musiały odpowiedzieć osobie, z którą przeprowadziły rozmowę kwalifikacyjną, w ciągu 45 dni.
Nadal jednak pracodawcy nie będą musieli kontaktować się z nikim, kogo nie wybrali na rozmowę kwalifikacyjną.
W innych częściach Kanady, a także w Stanach Zjednoczonych i Wielkiej Brytanii nie ma prawnego obowiązku odpowiadania kandydatom.
Ogłoszenia-widmo. "Aplikowały w czarną dziurę"
Jasmine Escalera jest doradcą zawodowym i ekspertem ds. rekrutacji, mieszka w Miami. Po raz pierwszy zetknęła się z ofertami-widmo dzięki kobietom, które szkoliła. "Ciągle widziały to samo ogłoszenie i pytały mnie, czy powinny ponownie aplikować. Aplikowały w czarną dziurę. Morale każdego poszukującego pracy zostaje zmiażdżone" — mówi BBC.
Dlaczego więc firmy publikują takie ogłoszenia? Badania dr Escalery wskazują na szereg przyczyn.
"Przeprowadziliśmy ankietę wśród menedżerów ds. rekrutacji i odkryliśmy, że niektóre firmy publikują ogłoszenia, aby stworzyć pulę talentów" — mówi. "Nie chodzi o to, że nie chcą zatrudniać, raczej o to, że nie zatrudniają od razu".
"Inne, jak odkryliśmy, zawyżały liczby i starały się pokazać, że ich firma się rozwija, nawet jeśli tak nie jest" — dodaje.
Dr Escalera dodaje, że słyszała nawet o firmach publikujących ogłoszenia o pracę w celu pozyskania i sprzedaży danych.

--------------------------------------------------------------------------------

Kiedy będzie wypłacana emerytura w grudniu? ZUS potwierdza ważną zmianę
https://businessinsider.com.pl/praca/emerytury/emerytura-w-grudniu-przed-swietami-zus-wydal-komunikat/jw47kf3
Kiedy będzie wypłacana emerytura w grudniu? ZUS potwierdza ważną zmianę
ZUS wypłaca emerytury siedem razy w miesiącu w ściśle określonych terminach. Grudzień jest jednak pod tym względem wyjątkowym miesiącem. "Dziś na pocztę trafiły środki przeznaczone na wypłatę emerytur i rent dla osób, których termin przypada na 25. dzień miesiąca" — informuje ZUS. Kiedy pieniądze trafią na konta seniorów?
- ZUS standardowo wypłaca emerytury 1., 5., 6., 10., 15., 20. i 25. dnia miesiąca
- Sytuacja zmienia się, gdy termin wypłaty wypada w święto. A tych w grudniu nie brakuje
- Ponadto niektórzy emeryci dostaną w grudniu dwa przelewy
- Więcej informacji o biznesie znajdziesz na stronie Businessinsider.com.pl
ZUS wypłaca emerytury siedem razy w miesiącu: 1., 5., 6., 10., 15., 20. i 25. dnia każdego miesiąca. Jeśli jednak termin wypłaty przypada na dzień wolny od pracy lub święto, przelew realizowany jest wcześniej. W tym roku oznacza to, że seniorzy otrzymają grudniowe przelewy jeszcze przed świętami Bożego Narodzenia.
Emerytura przed świętami. Kiedy przelew z ZUS?
Dalsza część artykułu pod materiałem wideo:
"Dziś na pocztę trafiły środki przeznaczone na wypłatę emerytur i rent dla osób, których termin przypada na 25. dzień miesiąca. A już 22 grudnia pieniądze trafią także na konta bankowe. Oznacza to, że jeszcze przed Wigilią środki będą u świadczeniobiorców" — informuje ZUS.
Oto harmonogram wypłat w grudniu:
W tym roku kalendarzowym przesunięciu uległy zatem aż cztery terminy:
- 6 grudnia (sobota) — wypłata nastąpi 5 grudnia (piątek),
- 20 grudnia (sobota) — wypłata nastąpi 19 grudnia (piątek),
- 25 grudnia (czwartek, Boże Narodzenie) — wypłata nastąpi 23 grudnia,
- 1 stycznia 2026 (Nowy Rok) — wypłata nastąpi 31 grudnia 2025 (środa).
Emerytura w grudniu. Kto dostanie dwa przelewy z ZUS?
Jednak największa zmiana dotyczy emerytów, których termin wypłaty przypada na 1. dzień miesiąca. Ponieważ 1 stycznia 2026 r. to dzień świąteczny, ZUS przeleje styczniowe świadczenie już 31 grudnia 2025 r. W praktyce oznacza to, że seniorzy ci otrzymają w grudniu dwa przelewy: jeden za grudzień, drugi za styczeń.
W efekcie, na kontach niektórych osób pojawi się w 2025 r. aż 15 przelewów: 12 miesięcznych, trzynasta i czternasta emerytura oraz styczniowe świadczenie wypłacone z wyprzedzeniem. Warto jednak pamiętać, że nie jest to dodatkowa emerytura — to jedynie przesunięcie terminu wypłaty. W styczniu 2026 r. osoby te nie otrzymają już kolejnego przelewu.
Przesunięcia w harmonogramie wypłat nie zmieniają wysokości emerytury ani nie wpływają na prawo do trzynastej czy czternastej emerytury. Dla wielu seniorów jednak otrzymanie dwóch przelewów w krótkim czasie może mieć duże znaczenie psychologiczne, szczególnie w okresie świątecznych wydatków.

--------------------------------------------------------------------------------

Akcja pod Biedronką przed świętami. Pracownicy sieci mają dość
https://businessinsider.com.pl/praca/akcja-w-biedronce-pracownicy-reaguja-na-skandaliczne-warunki-koszmar/jfrc29l
Akcja pod Biedronką przed świętami. Pracownicy sieci mają dość
Przedświąteczny okres w sklepach Biedronka i innych sieciach handlowych upływa pod znakiem wzmożonego ruchu i napiętej atmosfery. Handlowa "Solidarność" zwraca uwagę na przeciążenie personelu i zapowiada akcję protestacyjną.
- Pracownicy dużych sieci handlowych pokonują dziennie nawet 20 km — alarmuje Handlowa "Solidarność"
- Przed świętami pracują po kilkanaście godzin dziennie, bo obsady sklepów są za małe
- W tym roku Wigilia jest dniem wolnym od handlu. Nowe przepisy, które miały ułatwić życie kasjerom, zdaniem związkowców przynoszą odwrotny efekt
- Więcej informacji o biznesie znajdziesz na stronie Businessinsider.com.pl
W poniedziałek, 22 grudnia, część placówek będzie czynna nawet do godziny 1.00 w nocy, jednak — jak alarmują związkowcy — lista problemów pracowników jest znacznie dłuższa. Handlowa "Solidarność" zwraca uwagę na przeciążenie personelu i zapowiada protesty w kilku miastach.
Biedronka. "Pracownicy przemierzają nawet 20 km dziennie"
Dalsza część artykułu pod materiałem wideo:
Pierwsza akcja protestacyjna została zaplanowana na czwartek, 18 grudnia, przed sklepem Biedronka przy ul. Paderewskiego w Katowicach. Związkowcy zamierzają rozdawać opłatki i ulotki, apelując do klientów o wsparcie pracowników handlu. Podobne działania mają się odbyć także we Wrocławiu, Lublinie i Warszawie.
Według Handlowej "Solidarności", pracownicy dużych sieci handlowych pokonują dziennie nawet 20 km, przemieszczając się między sklepowymi półkami, a kasjerki podczas jednej zmiany przerzucają do 1,5 tony towarów. Dodatkowym obciążeniem są wydłużone godziny otwarcia sklepów. W mniejszych miejscowościach, gdzie komunikacja publiczna jest ograniczona, powrót do domu po pracy staje się dla wielu wyzwaniem.
Biedronka przed świętami. Pracownicy pracują nawet kilkanaście godzin dziennie
— Pracownicy przed świętami pracują po kilkanaście godzin dziennie, bo obsady sklepów są za małe. Chcemy prosić klientów o wsparcie i apelować o empatię oraz szacunek dla pracowników handlu — podkreśla Alfred Bujara, przewodniczący Krajowego Sekretariatu Banków, Handlu i Ubezpieczeń NSZZ "Solidarność".
W tym roku po raz pierwszy Wigilia przypada jako dzień wolny od handlu. Nowe przepisy, które miały ułatwić życie kasjerom, zdaniem związkowców przynoszą odwrotny efekt. — Pracownicy muszą odpracować wolną Wigilię, pracując w dodatkową niedzielę handlową. Na tych przepisach skorzystali wszyscy, tylko nie pracownicy handlu — ocenia Bujara.
Biedronka: Protest nie jest wymierzony w naszą firmę
Sieć Biedronka podkreśla, że nie prowadzi sporu zbiorowego ze związkami zawodowymi. — Zakładamy, że zapowiadany protest organizacji związkowych nie jest wymierzony w naszą firmę i nie stanowi elementu sporu zbiorowego, ponieważ taki spór w naszej firmie nie istnieje — komentuje w rozmowie z "Faktem" Katarzyna Strugalska, dyrektor ds. relacji pracowniczych w sieci Biedronka.
Strugalska dodaje, że planowana akcja ma na celu zwrócenie uwagi na sytuację pracowników całej branży handlowej w świetle nowego ustawodawstwa. — W zamian za Wigilię wolną od handlu, pracownicy pracują w grudniu przez trzy niedziele handlowe. Wybór naszej placówki traktujemy jako oczywisty ze względu na fakt, że jesteśmy największą siecią handlową — zaznacza.
Biedronka. Godziny otwarcia
Jak podkreśla sieć, czas pracy marketów jest dostosowywany do potrzeb klientów, a wydłużone godziny otwarcia nie wpływają na wydłużenie czasu pracy kasjerów. — Grafik pracy w poniedziałek (22 grudnia) jest ułożony tak, aby pracownicy, którzy zgłosili problem z późnym powrotem do domu, mogli pracować od rana — wyjaśnia Strugalska.
Pracownicy rozpoczynający pracę później i obecni w sklepie podczas zamknięcia, zostają w placówce w nocy, aby przygotować sklep na kolejny dzień handlu. Jest to standardowa procedura stosowana przez cały rok, a czas pracy w tym przypadku jest czasem równoważnym, zgodnie z przepisami prawa pracy. We wtorek, 23 grudnia, kiedy większość sklepów będzie otwarta do godz. 23.30, pracownicy zakończą pracę przed północą — zgodnie z procedurą obowiązującą w soboty przed niedzielą niehandlową.
Biedronka zapewnia, że grudzień to zawsze okres wzmożonej pracy w całej branży handlowej, a grafiki są dostosowywane do potrzeb biznesowych.

--------------------------------------------------------------------------------

ZUS ujawnił dane finansowe. Oto prawda o obcokrajowcach oraz średnich emeryturach i rentach
https://businessinsider.com.pl/praca/emerytury/przecietna-emerytura-w-polsce-zus-pokazal-nowe-dane-o-finansach/lmv9gek
ZUS ujawnił dane finansowe. Oto prawda o obcokrajowcach oraz średnich emeryturach i rentach
Zakład Ubezpieczeń Społecznych deklaruje, że sytuacja finansowa polskiego systemu jest stabilna. Przy okazji publikacji danych dostaliśmy kilka ciekawych kwot i wykresów. M.in. dotyczących tego, komu i ile świadczeń wypłaca ZUS. Szybko przybywa np. obcokrajowców ubezpieczonych w Polsce. Jest ich już blisko 1,3 mln.
Fundusz Ubezpieczeń Społecznych (FUS) utrzymuje stabilną sytuację finansową po trzech kwartałach 2025 r. — deklaruje ZUS. Wskaźnik pokrycia wydatków wpływami ze składek wyniósł 81,5 proc. w trzecim kwartale i 82,8 proc. w okresie od stycznia do września.
Zobacz także: To ich państwo "dociska" najmocniej. Nie, nie chodzi o przedsiębiorców [DANE]
Rośnie liczba ubezpieczonych i obcokrajowców
Liczba osób objętych ubezpieczeniami emerytalnym i rentowymi na koniec września 2025 r. wyniosła ponad 16 mln 224 tys., co oznacza wzrost o 19,5 tys. w porównaniu z analogicznym okresem ubiegłego roku.
Największą grupę stanowili pracownicy, którzy stanowili 70,6 proc. ubezpieczonych. Osoby prowadzące działalność gospodarczą oraz współpracujące z nimi stanowiły 11,3 proc., a osoby pracujące na podstawie umów cywilnoprawnych — 9 proc.
Dalsza część artykułu pod materiałem wideo
W strukturze ubezpieczonych 7,8 proc. stanowili obcokrajowcy. Na koniec września w ZUS zarejestrowano 1 mln 267 tys. osób z zagranicy, co oznacza wzrost o 7,6 proc. w stosunku do września 2024 r.
Wśród nich największą grupę stanowili pracownicy (56,8 proc.), a kolejną zleceniobiorcy (36,6 proc.).
Największą grupą obcokrajowców od wielu lat są obywatele Ukrainy. Na koniec trzeciego kwartału br. ich liczba wyniosła 839,0 tys., co stanowiło 66,2 proc. wszystkich obcokrajowców zarejestrowanych w ZUS oraz 5,2 proc. wszystkich ubezpieczonych.
Kolejną dużą grupą obcokrajowców są obywatele Białorusi. Na koniec omawianego okresu w ZUS było zarejestrowanych 137,2 tys. osób z Białorusi — to 10,8 proc. wszystkich ubezpieczonych cudzoziemców. Liczba zarejestrowanych w ZUS obywateli Białorusi wzrosła o 1,9 proc. w stosunku do stanu na koniec września 2024 r
Zobacz także: Wyjechali pracować do Skandynawii 20-30 lat temu. Dziś mają takie emerytury [KWOTY]
Przychody i wydatki FUS w 2025 r.
Najważniejszym źródłem przychodów FUS w analizowanym okresie były składki na ubezpieczenia społeczne, których wartość wyniosła 284,5 mld zł, co oznacza wzrost o 9,3 proc. względem analogicznego okresu 2024 r.
Koszty FUS w okresie od stycznia do września 2025 r. wyniosły 339,3 mld zł, co oznacza wzrost o 30,2 mld zł w porównaniu z rokiem poprzednim.
Największą pozycję wśród wydatków stanowiły transfery na rzecz ludności, które wyniosły 330,9 mld zł. Obejmowały one głównie świadczenia emerytalno-rentowe oraz zasiłki. Wydatki na emerytury i renty wyniosły ponad 300 mld zł, co oznacza wzrost o 9,6 proc. rok do roku.
Przeciętne emerytury i renty z ZUS
Przeciętna wypłata świadczenia emerytalno-rentowego w okresie styczeń–wrzesień br. wyniosła 4031 zł 87 gr i była wyższa od wypłacanej w analogicznym okresie poprzedniego roku o 8,8 proc.
Zobacz także: Polacy w wieku 35-44 lat zarabiają najwięcej. GUS ujawnia szczegóły [TABELE]

--------------------------------------------------------------------------------

Znany polski producent zwalnia 140 osób. Tania konkurencja wykańcza rynek
https://businessinsider.com.pl/praca/zwolnienia-grupowe-w-ceramice-paradyz-tak-tlumaczy-sie-prezes/y2wrbvb
Znany polski producent zwalnia 140 osób. Tania konkurencja wykańcza rynek
Jeden z największych producentów płytek ceramicznych w Polsce, ogłosiła zwolnienia grupowe. Firma zamierza zredukować zatrudnienie o 140 osób, co stanowi 13 proc. całej załogi. Duży w tym udział ma napływ tanich płytek z zagranicy, głównie z jednego kraju.
Dalsza część artykułu pod materiałem wideo:
Zobacz także: Idzie kryzys? Sprawdziliśmy, w których regionach grożą masowe zwolnienia [MAPY]
Redukcje zatrudnienia w Ceramice Paradyż, która zatrudnia ponad tysiąc pracowników, wynikają z konieczności cięcia kosztów — pisze "Gazeta Wyborcza".
Polski rynek pod presją taniego importu
Rynek ceramiczny w Polsce od dłuższego czasu zmaga się z konkurencją ze strony tanich płytek importowanych z takich krajów jak Indie czy Turcja.
"Jednym z problemów branży jest kwestia zalania rynku polskiego tanimi produktami, np. z Indii, które wpłynęły bardzo mocno na ograniczenie produkcji polskich firm" — powiedział "Gazecie Wyborczej" Marek Barański, prezes Ceramiki Paradyż.
Dodatkowym wyzwaniem są rosnące koszty produkcji, w tym energii i gazu, które zmuszają firmy do obniżania marż. W efekcie odbija się to na wynikach finansowych przedsiębiorstw. W obliczu tych trudności Ceramika Paradyż zdecydowała się na redukcję zatrudnienia, jednocześnie zapewniając, że zwalniani pracownicy otrzymają wszystkie świadczenia przewidziane w Kodeksie pracy.
Przypomina się historia Cerradu
"Gazeta Wyborcza" zauważa, że zwolnienia w Ceramice Paradyż wpisują się w szerszy problem polskiej branży ceramicznej. Kilka lat temu podobne kroki podjął Cerrad, gdzie zwolniono 350 pracowników.
Polska Unia Ceramiczna już w marcu ostrzegała przed konsekwencjami importu tanich płytek z Indii i Turcji, wskazując, że może to doprowadzić do dalszych problemów finansowych producentów oraz kolejnych redukcji zatrudnienia.
Zobacz także: Polska stolica zwolnień. W tym mieście w ciągu kilku miesięcy pracę straciło tysiąc osób
Jak informowaliśmy w Business Insider Polska, do końca września pracodawcy zgłosili w kraju chęć zwolnienia ponad 88 tys. pracowników. To aż o 53,8 tys. więcej niż w całym poprzednim roku. Za tak duży wzrost odpowiada tylko jedno województwo, a nawet powiat. To Warszawa. Trudna sytuacja jest jeszcze w dwóch województwach: śląskim i małopolskim.
W tym materiale możesz zobaczyć, jak wygląda mapa zwolnień w Polsce: Idzie kryzys? Sprawdziliśmy, w których regionach grożą masowe zwolnienia [MAPY]

--------------------------------------------------------------------------------

Pracownicy umysłowi pełni obaw. AI i fala zwolnień podkopują poczucie bezpieczeństwa
https://businessinsider.com.pl/praca/pracownicy-umyslowi-pelni-obaw-ai-i-fala-zwolnien-podkopuja-poczucie-bezpieczenstwa/qy41128
Pracownicy umysłowi pełni obaw. AI i fala zwolnień podkopują poczucie bezpieczeństwa
Pracownicy umysłowi przez lata uchodzili za najlepiej "ubezpieczoną" część rynku pracy. Dziś coraz częściej mówią o lęku, niepewności i poczuciu, że jeden e-mail może zakończyć stabilność budowaną latami. W tle są jednocześnie trzy siły: schłodzenie rekrutacji, głośne redukcje etatów i narastające przekonanie, że sztuczna inteligencja może przyspieszyć cięcia.
- Pracownicy biurowi tracą poczucie bezpieczeństwa w obliczu spowolnienia rekrutacji, zwolnień i rosnącej presji związanej z AI
- Dyplom i praca przy komputerze coraz rzadziej chronią przed bezrobociem
- Mobilność zawodowa słabnie, a strategię "awansować" zastępuje potrzeba "utrzymać się" w obecnej roli
- Sztuczna inteligencja stała się symbolem zmian i wygodnym argumentem dla firm, pogłębiając lęk klasy średniej o przyszłość pracy
- Więcej informacji o biznesie znajdziesz na stronie Businessinsider.com.pl
Najnowsze dane z USA pokazują, że atmosfera robi się wyraźnie gorsza. Stopa bezrobocia wzrosła do 4,6 proc. — najwyżej od 2021 r. — a przyrost zatrudnienia w listopadzie był niewielki (64 tys.), do tego możliwe, że są to przekłamane dane.
To, co szczególnie niepokoi pracowników biurowych, dzieje się w branżach, gdzie dominują stanowiska pracy przy komputerze. W sektorze informacji zatrudnienie spadało zarówno w październiku, jak i w listopadzie. Podobny, choć mniejszy spadek widać w usługach finansowych — czytamy w "The Wall Street Journal".
Jednocześnie, nawet jeśli wskaźniki dla osób z wyższym wykształceniem wciąż wyglądają relatywnie dobrze, trend jest czytelny. Stopa bezrobocia w grupie 25+ z dyplomem licencjata i wyżej doszła w listopadzie do 2,9 proc.
Dalsza część pod materiałem wideo:
Zostać, zamiast awansować. Koniec łatwej mobilności
W praktyce przekłada się to na zmianę zachowań. Tam, gdzie jeszcze w 2022 r. wielu specjalistów przeskakiwało między firmami po podwyżki i lepsze tytuły, dziś rośnie ostrożność. Z relacji pracowników wynika, że aplikacje CV bez polecenia potrafią "wpadać w czarną dziurę", procesy rekrutacyjne ciągną się miesiącami, a firmy coraz częściej szukają ludzi, którzy udźwigną zakres obowiązków dawniej rozdzielony na kilka ról.
Tę nerwowość wzmacnia szerszy klimat gospodarczy. Nastroje konsumentów w badaniu Uniwersytetu Michigan spadły jesienią w okolice historycznych minimów, a w tle wciąż jest zmęczenie długim okresem podwyższonych cen i kosztów życia.
Do tego dochodzi prosty fakt. Ofert pracy jest mniej tam, gdzie białe kołnierzyki szukały zatrudnienia najczęściej. W połowie grudnia indeks ogłoszeń o pracę dla software developmentu wynosił ok. 68 (przy poziomie 100 tuż przed pandemią), a dla marketingu ok. 81. To oznacza, że rynek nie wrócił do dawnej obfitości w wielu zawodach biurowych.
Czytaj też: W tych 10 zawodach najłatwiej znajdziesz pracę w 2026 r.
AI potęguje strach
Sztuczna inteligencja nie jest jedyną przyczyną niepokoju, ale stała się jego symbolem. Gdy prezesi publicznie ostrzegają, że AI może zastąpić ogromną część pracy umysłowej, pracownicy czytają to jak zapowiedź cięć, a nie wyłącznie technologicznej modernizacji. Jim Farley, dyrektor generalny Forda, mówił wprost o ryzyku zastąpienia "dosłownie połowy" stanowisk white-collar w USA.
Równolegle instytucje międzynarodowe podkreślają, że w gospodarkach rozwiniętych ekspozycja na AI jest wysoka właśnie dlatego, że duża część zatrudnienia opiera się na zadaniach kognitywnych — typowych dla pracy biurowej. To nie przesądza, że zniknie połowa etatów, ale wyjaśnia, dlaczego obawy najmocniej koncentrują się wśród specjalistów, analityków, marketerów, finansistów czy osób od komunikacji.
Ważne jest też to, że strach nie dotyczy wyłącznie prywatnych korporacji. W samym sektorze federalnym raport BLS odnotował dalszy spadek zatrudnienia w listopadzie, po ogromnym tąpnięciu w październiku. Dla wielu pracowników administracji było to sygnałem, że bezpieczna przystań też już nie jest oczywista.
Nowa postawa klasy średniej jest więc taka: mniej ryzyka, mniej skoków między firmami, większa gotowość do przetrwania w obecnej roli — nawet kosztem ambicji. A im dłużej utrzymuje się mieszanka spowolnienia rekrutacji, presji kosztowej i narracji o AI jako zamienniku człowieka, tym mocniej pracownicy biurowi kurczowo trzymają się swoich miejsc pracy.
Sprawdź też: Dorabiasz do emerytury? Od grudnia ZUS zmienia limity
Jak to wygląda w Europie?
W Europie lęk pracowników umysłowych ma podobne źródła jak w USA, choć tło makro jest inne. Bezrobocie w UE w październiku 2025 r. wynosiło 6,0 proc., a w strefie euro 6,4 proc. (rok do roku lekko wyżej), więc nie ma mowy o dramatycznym załamaniu, ale w wielu firmach i branżach dominuje ostrożność w zatrudnianiu. W efekcie rośnie wrażenie, że awans przez zmianę pracy przestał być oczywisty, a rynek bardziej premiuje stabilizację niż skoki płacowe.
Do tego dochodzi europejski czynnik AI. Niepewność jest prawdziwa, nawet jeśli jej skala bywa różnie oceniana. Badanie EY (European AI Barometer) pokazało, że średnio 42 proc. pracowników w Europie obawia się, że AI może zagrozić ich miejscu pracy, co dobrze tłumaczy, dlaczego temat automatyzacji coraz częściej wywołuje emocje także poza branżą technologiczną.
A w Polsce? Z jednej strony kraj nadal utrzymuje się w unijnej czołówce najniższego bezrobocia liczonego metodą Eurostatu (3,2 proc. w październiku 2025 r.), z drugiej — listopad przyniósł wzrost bezrobocia rejestrowanego do 5,7 proc. i coraz więcej sygnałów schłodzenia popytu na pracę. W listopadzie odnotowano też największy od roku miesięczny spadek liczby ogłoszeń online (według Barometru Ofert Pracy), co wzmacnia poczucie, że "łatwej zmiany pracy jest mniej", a rekrutacje robią się bardziej selektywne.
Co ciekawe, adopcja GenAI przez pracowników w Polsce jest jednocześnie niska i chaotyczna organizacyjnie. PwC podaje, że tylko 9 proc. badanych w Polsce używa GenAI w pracy codziennie (32 proc. globalnie), a jednocześnie aż 80 proc. nie ma formalnej zgody pracodawcy na korzystanie z takich narzędzi.

--------------------------------------------------------------------------------

Rynek szykuje się na kryzys? USA mogą drastycznie zawyżać liczbę miejsc pracy
https://businessinsider.com.pl/praca/rynek-szykuje-sie-na-kryzys-usa-moga-drastycznie-zawyzac-liczbe-miejsc-pracy/2p1senn
Rynek szykuje się na kryzys? USA mogą drastycznie zawyżać liczbę miejsc pracy
Rynek pracy w USA może wyglądać na papierze lepiej, niż jest w rzeczywistości. Przewodniczący Fed Jerome Powell ostrzega, że oficjalne dane o zatrudnieniu mogą drastycznie zawyżać liczbę nowych miejsc pracy. To powód do niepokoju.
Rośnie ryzyko, że gospodarka wcale nie tworzy etatów, tylko zaczyna je tracić. Według Powella analitycy Rezerwy Federalnej oceniają, że statystyki rządowe mogą przeszacowywać wzrost zatrudnienia nawet o 60 tys. miejsc pracy miesięcznie. Dlaczego to tak ważne?
Opublikowane dotąd dane sugerują, że od kwietnia gospodarka USA dodaje średnio ok. 40 tys. miejsc pracy miesięcznie. Gdyby korekta była tak duża, bilans mógłby wynosić w rzeczywistości minus 20 tys. etatów miesięcznie.
Powell przyznał, że Fed uważa, iż "w tych liczbach jest zawyżenie", a sytuacja jest nietypowa i trudna, bo "tworzenie miejsc pracy może być faktycznie ujemne" — podaje "The Wall Street Journal".
Dalsza część pod materiałem wideo:
Ta niepewność była jednym z argumentów wspierających decyzję Fed o obniżce stóp procentowych na trzecim kolejnym posiedzeniu. Powell zwrócił uwagę, że na pierwszy rzut oka rynek pracy wciąż wygląda zdrowo. Stopa bezrobocia wynosiła 4,4 proc. we wrześniu, a we wrześniu zanotowano też wzrost zatrudnienia o 119 tys. Jednocześnie jednak, gdy dynamika zatrudnienia wyraźnie hamuje względem popandemicznego boomu, nawet duże rewizje danych mogą łatwiej odsłonić scenariusz, w którym gospodarka nie dodaje miejsc pracy, tylko je redukuje.
W najbliższym czasie ma pojawić się kolejna porcja danych z Departamentu Pracy za październik i listopad oraz możliwe korekty wcześniejszych odczytów.
Sednem problemu jest sposób, w jaki rząd szacuje zatrudnienie w firmach, których nie da się bezpośrednio objąć badaniem ankietowym, czyli nowo powstałych oraz tych zamykanych. Biuro Statystyki Pracy (BLS) stosuje w tym celu model statystyczny nazywany birth-death model, który ma odzwierciedlać "narodziny" i "śmierć" biznesów. W ostatnich latach to właśnie ten mechanizm miał dokładać się do zawyżenia rocznych szacunków o setki tysięcy miejsc pracy, a późniejsze rewizje często sprowadzały wyniki w dół. BLS zapowiedziało już zmiany w sposobie użycia tego modelu, które mają poprawić trafność bieżących odczytów od lutego.
Ryzyko błędów nie ogranicza się jednak do samego modelu. "The Wall Street Journal" wskazuje także na spadającą liczbę terminowych odpowiedzi w badaniach rynku pracy, a to zwiększa skalę późniejszych miesięcznych korekt, a także na presję budżetową i braki kadrowe w agencji.
Dodatkowo prace BLS miały zostać poważnie opóźnione przez przedłużający się shutdown rządu, zakończony w listopadzie, który cofnął harmonogram publikacji o ponad miesiąc. Fed musi więc podejmować decyzje w warunkach podwyższonej niepewności statystycznej, próbując równocześnie równoważyć zbyt wysoką inflację i sygnały pogarszania się rynku pracy.
Wątek jakości danych wszedł w spór polityczny
Prezydent Donald Trump uznał problemy statystyczne za "podłoże polityczne" i zwolnił komisarz BLS Erikę McEntarfer po ostrych rewizjach w sierpniu, które obniżyły wcześniejsze szacunki wzrostu zatrudnienia.
Najważniejszy wniosek z wypowiedzi Powella jest następujący: jeśli dane o zatrudnieniu są "zbyt dobre, by były prawdziwe", rynek może niedoszacowywać skali schłodzenia gospodarki. To zwiększa wrażliwość inwestorów na rewizje i kolejne raporty z rynku pracy, a także tłumaczy, dlaczego Fed decyduje się na dalsze cięcia stóp mimo tego, że inflacja pozostaje powyżej celu.

--------------------------------------------------------------------------------

PIP rusza na kontrole. Oto firmy podejrzane o łamanie prawa do wolnej Wigilii
https://businessinsider.com.pl/praca/wolna-wigilia-2025-naprawde-ma-byc-wolna-pip-rusza-na-kontroledo-tych-firm/vlflnmy
PIP rusza na kontrole. Oto firmy podejrzane o łamanie prawa do wolnej Wigilii
Wigilia w 2025 r. po raz pierwszy jest wolna od pracy. Państwowa Inspekcja Pracy przeprowadzi prace w wybranych firmach. Sprawdzane będą warunki pracy w Wigilię i nadużycia kontraktów B2B.
- Niektóre firmy kurierskie, w tym DPD Polska i platforma e-commerce Allegro, planują wysyłać kurierów do pracy w Wigilię — pisze wyborcza.biz
- Na sytuację reaguje resort pracy
- Ministra poprosiła PIP o sprawdzenie, czy firmy przestrzegają przepisów
- Więcej informacji o biznesie znajdziesz na stronie Businessinsider.com.pl
Ministerstwo Pracy zareagowało na doniesienia o planach pracy kurierów w Wigilię, która od tego roku jest dniem ustawowo wolnym. Inspektorzy Państwowej Inspekcji Pracy (PIP) mają zbadać, czy firmy kurierskie, takie jak DPD Polska i Allegro, przestrzegają przepisów prawa pracy oraz czy nie dochodzi do nadużywania kontraktów B2B.
Wolna Wigilia i inspekcja pracy — nowe przepisy, stare problemy
Dalsza część artykułu pod materiałem wideo:
Wigilia w 2025 r. to pierwszy raz, gdy Polacy oficjalnie obchodzą ten dzień jako wolny od pracy. Nowe przepisy, wprowadzone przez rząd w ramach nowelizacji ustawy o dniach wolnych od pracy, mają na celu umożliwienie rodzinnego świętowania. Jednak nie wszystkie branże mogą pozwolić sobie na całkowite wstrzymanie działalności. Wyjątki dotyczą m.in. służb ratunkowych i innych instytucji pełniących dyżury w dni świąteczne. Pracownikom tych sektorów przysługują dodatkowe wynagrodzenia lub dni wolne w innym terminie.
Wprowadzone zmiany nie obejmują jednak osób zatrudnionych na umowach cywilnoprawnych oraz świadczących usługi w ramach kontraktów B2B. To właśnie na takich zasadach opiera się funkcjonowanie większości firm kurierskich w Polsce. W efekcie wielu kurierów, mimo ustawowego dnia wolnego, będzie musiało pracować.
Wolna Wigilia 2025. Kontrowersje wokół pracy w Wigilię
Jak pisał serwis wyborcza.biz, niektóre firmy kurierskie, w tym DPD Polska i platforma e-commerce Allegro, planują wysyłać kurierów do pracy w Wigilię. Allegro argumentuje swoją decyzję chęcią dostarczenia prezentów świątecznych na czas, natomiast DPD powołuje się na specyfikę branży logistycznej.
Decyzja ta spotkała się z oburzeniem zarówno wśród pracowników, jak i w Ministerstwie Pracy. Agnieszka Dziemianowicz-Bąk, minister rodziny, pracy i polityki społecznej, zareagowała na medialne doniesienia, wnioskując do PIP o przeprowadzenie kontroli w firmach kurierskich. Resort chce sprawdzić, czy nie dochodzi do obchodzenia przepisów prawa pracy, w szczególności poprzez zastępowanie umów o pracę kontraktami B2B.
Inspekcja pracy. Co sprawdzi PIP?
Kontrole PIP obejmą zarówno pracę kurierów, jak i funkcjonowanie magazynów, które również będą działać w Wigilię. Inspektorzy mają zbadać, czy firmy nie zmuszają pracowników do zakładania jednoosobowej działalności gospodarczej, co mogłoby naruszać art. 22 Kodeksu pracy. Przepis ten zakazuje zastępowania umów o pracę umowami cywilnoprawnymi w warunkach charakterystycznych dla stosunku pracy.
Inspektorzy przyjrzą się m.in. temu, czy kurierzy mają narzucone limity dostarczanych paczek, obowiązkowe godziny pracy oraz inne elementy wskazujące na podległość służbową. Jeśli okaże się, że kontrakty B2B spełniają przesłanki stosunku pracy, PIP może zawnioskować do sądu pracy o ich zamianę na umowy o pracę.
Inspekcja pracy. Nowe kompetencje PIP od 2026 roku
Choć obecnie inspektorzy nie mają uprawnień do automatycznego przekształcania kontraktów B2B w umowy o pracę, sytuacja zmieni się w 2026 r.
Inspektorzy PIP mają dostać nowe uprawnienia w postaci możliwości zamiany umów cywilnoprawnych (zlecenie, dzieło, kontrakt B2B) w etaty, jeśli po kontroli w firmach uznają, że stosunek pracy istnieje. Zmiany te budzą kontrowersje, zwłaszcza wśród pracodawców, którzy obawiają się dodatkowych kosztów związanych z zatrudnianiem pracowników na etatach — pisze wyborcza.biz.

--------------------------------------------------------------------------------

McKinsey szykuje tysiące zwolnień. AI odbiera pracę
https://businessinsider.com.pl/praca/mckinsey-szykuje-tysiace-zwolnien-ai-odbiera-prace/lphnmer
McKinsey szykuje tysiące zwolnień. AI odbiera pracę
McKinsey planuje ograniczenie zatrudnienia w działach niewspierających bezpośrednio pracy z klientem. Według osób znających sprawę, na których powołuje się Bloomberg, chodzi o ok. 10 proc. etatów w tych zespołach. To może oznaczać kilka tysięcy zwolnień rozłożonych na 18–24 miesiące.
Kierownictwo ma przekazywać menedżerom, że firma musi odchudzić strukturę wsparcia. Jednocześnie McKinsey nadal chce rekrutować konsultantów, czyli wzmacniać część biznesu generującą przychody, przy równoczesnym ograniczaniu funkcji pomocniczych.
Hamowanie wzrostu i korekta po latach ekspansji
Przychody firmy od kilku lat utrzymują się w okolicach 15–16 mld dol., a wzrost ma być słabszy niż w okresie intensywnego zatrudniania.
Czytaj też: Dorabiasz do emerytury? Od grudnia ZUS zmienia limity
Liczba pracowników wzrosła z 17 tys. w 2012 r. do ok. 45 tys. w 2022 r., po czym spadła w okolice 40 tys. Rzecznik firmy podkreśla, że McKinsey chce zwiększać efektywność, m.in. w kontekście szybkiego rozwoju AI.
Dalsza część pod materiałem wideo:
Branża doradcza mierzy się z większą presją kosztową u klientów i spadkiem popytu na tradycyjne usługi.
McKinsey, podobnie jak inne duże firmy (m.in. EY i PwC), już redukował zatrudnienie, a niedawno ograniczył też ok. 200 etatów w globalnym IT, częściowo w związku z automatyzacją i AI.
Dodatkowym obciążeniem dla firmy pozostają kontrowersje i rozliczenia prawne związane z wcześniejszymi projektami, które w ostatnich latach uderzały w jej wizerunek.

--------------------------------------------------------------------------------

Dorabiasz do emerytury? Od grudnia ZUS zmienia limity
https://businessinsider.com.pl/praca/emerytury/zus-wprowadza-wyzsze-limity-dorabiania-dla-emerytow-od-grudnia-2025/v6efbee
Dorabiasz do emerytury? Od grudnia ZUS zmienia limity
Coraz więcej emerytów i rencistów decyduje się na dodatkową pracę, by podreperować domowy budżet. Od grudnia 2025 r. będą mogli zarobić więcej niż dotychczas, ale nie wszyscy unikną konsekwencji. ZUS jasno wskazuje, kto może dorabiać bez ograniczeń, a kto powinien pilnować każdego złotego.
Osoby pobierające wcześniejszą emeryturę, rentę z tytułu niezdolności do pracy lub rentę rodzinną muszą pamiętać o obowiązujących progach przychodu. Ich przekroczenie może skutkować zmniejszeniem, a nawet czasowym zawieszeniem wypłaty świadczenia.
Dalszy ciąg tekstu znajduje się pod materiałem wideo
Nowe limity dorabiania do emerytur
Zgodnie z komunikatem Zakładu Ubezpieczeń Społecznych z 24 listopada 2025 r., od 1 grudnia 2025 r. do 28 lutego 2026 r. obowiązują nowe, wyższe limity.
Bezpieczny próg przychodu wynosi 6 140,20 zł brutto miesięcznie (70 proc. przeciętnego wynagrodzenia). Zarobki do tej kwoty nie wpływają na wysokość wypłacanego świadczenia.
Po przekroczeniu tej granicy, ale bez osiągnięcia górnego limitu, ZUS może obniżyć wypłatę. Górny próg ustalono na poziomie 11 403,30 zł brutto (130 proc. przeciętnego wynagrodzenia) — jego przekroczenie może oznaczać całkowite zawieszenie świadczenia.
Maksymalne kwoty zmniejszeń wynoszą:
- 939,61 zł — dla emerytur i rent z tytułu całkowitej niezdolności do pracy,
- 704,75 zł — dla rent z tytułu częściowej niezdolności do pracy,
- 798,72 zł — dla rent rodzinnych wypłacanych jednej osobie.
Te stawki będą obowiązywać do końca lutego 2026 r.
Czytaj też: Zasiłek dla bezrobotnych. Kto dostanie nawet 2 000 zł?
Kto może dorabiać bez obaw o świadczenie?
Nie wszyscy emeryci i renciści muszą liczyć się z limitami. Ograniczenia nie dotyczą osób, które osiągnęły powszechny wiek emerytalny — 60 lat w przypadku kobiet i 65 lat dla mężczyzn. Mogą oni dorabiać bez żadnych limitów, a ich świadczenie nie zostanie zmniejszone ani zawieszone, nawet przy wysokich dochodach.
Wyjątkiem są sytuacje, gdy emerytura została podwyższona przez ZUS do kwoty minimalnej (od marca 2025 r. — 1 878,91 zł brutto). Wówczas nadwyżka przychodu może wpłynąć na wysokość wypłaty.
Z limitów zwolnieni są również m.in.:
- renciści wojskowi i wojenni, jeśli niezdolność do pracy pozostaje w związku ze służbą,
- osoby pobierające rentę rodzinną po uprawnionych do świadczeń lub w kwocie wyższej niż emerytura po osiągnięciu wieku emerytalnego.
Czytaj też: Kluczowa informacja dla emerytów. ZUS podał, co z wypłatą na święta
Większe limity, ale warto zachować ostrożność
Limity dorabiania zmieniają się cztery razy w roku, dlatego osoby pobierające wcześniejsze świadczenia powinny regularnie sprawdzać aktualne progi. Od grudnia 2025 r. możliwości dodatkowego zarobkowania są większe, ale nadal wymagają ostrożności — zwłaszcza przy zbliżaniu się do górnego limitu.

--------------------------------------------------------------------------------

10 zawodów, w których najłatwiej znajdziesz pracę w 2026 r. [RANKING]
https://businessinsider.com.pl/praca/gdzie-najlatwiej-znalezc-prace-lista-zawodow-2026-r/2yxwmx6
Które grupy zawodów nie muszą martwić się o pracę w nowym roku? Nie uciekniemy od tego, że wyjątkowo pożądani będą pracownicy odnajdujący się w dziedzinie sztucznej inteligencji oraz zajmujący się transformacją technologiczną. W zestawieniu, które dla Business Insider Polska przygotowała firma rekrutacyjna Hays Poland, nie brakuje jednak także bardziej tradycyjnych zawodów.
Luka kompetencyjna — to zjawisko, z którym w 2026 r. będą mierzyć się firmy w Polsce. I które coraz bardziej będzie się pogłębiać. Ci, którzy będą umieć ją wypełnić, mogą liczyć na wysokie wynagrodzenia i pewne miejsca pracy.
Nie chodzi jednak tylko o osoby, które "ogarniają" AI. Spokojni mogą być też ci, którzy wiedzą co nieco o finansach czy nieruchomościach.
Zobacz także: Ile pieniędzy warto trzymać na bieżącym koncie? Doświadczony inwestor mówi o "punkcie wyjścia"
Czytaj także w BUSINESS INSIDER
— Rynek pracy znajduje się w fazie stabilizacji i na ten moment nie dostrzegamy ani oznak kryzysu, ani jednoznacznych, pozytywnych impulsów, które mogłyby sugerować rychłe ożywienie — komentuje w rozmowie z Business insider Polska Agnieszka Pietrasik, Executive Director CEE w firmie Hays.
Jej zdaniem firmy wciąż będą zachowywały ostrożność w podejmowaniu decyzji inwestycyjnych, co wpłynie również na ich gotowość do tworzenia nowych miejsc pracy.
— Z drugiej strony, wiele organizacji niejako zaakceptowało przedłużające się warunki niepewności. Stąd też firmy, które w 2026 r. zidentyfikują w swoich strukturach braki kadrowe, najczęściej nie będą wstrzymywać się przed uruchomieniem rekrutacji — ocenia.
Ekspertka wskazuje, że luka kompetencyjna dalej będzie wyzwaniem dla wielu firm. — Jest to problem, który w nadchodzącym roku może się jeszcze pogłębić. Firmy znajdują się w fazie transformacji wywołanej postępem technologicznym, rozwojem sztucznej inteligencji oraz wymagającym rynkiem, który popycha je do zmian strukturalnych. W konsekwencji, podczas gdy jedne kompetencje tracą na znaczeniu, inne stają się absolutnie kluczowe, napędzając popyt na wyspecjalizowanych ekspertów. Tempo zachodzących zmian jest jednak na tyle szybkie, że uzupełnienie niedoborów kompetencyjnych poprzez upskilling [podnoszenie umiejętności przez pracowników — red.] i reskilling [przekwalifikowanie się pracowników — red.] nie zawsze jest możliwe — zauważa.
Najbardziej pożądane zawody w 2026 r.
Kogo więc w 2026 r. przede wszystkim będą rekrutowały firmy? Z analizy firmy Hays wynika, że doświadczonych specjalistów, z bogatym zapleczem technologicznym i rozwiniętymi kompetencjami miękkimi.
— Organizacje będą poszukiwały kandydatów na stanowiska, które odgrywają ważną rolę w każdym procesie transformacyjnym, np. analityków danych, specjalistów ds. zgodności czy finansistów, a także role, bez których niemożliwe jest wprowadzenie biznesu na kolejny poziom zaawansowania technologicznego — inżynierów AI, danych czy cyberbezpieczeństwa.
Zobacz także: Emerytura w wieku 45 lat z dywidendy. Tak buduje się 30 tys. zł dochodu pasywnego [GOTOWE PORTFELE]
Ponadto wciąż będą inwestować w efektywne zespoły odpowiedzialne za wypracowanie wyników finansowych, takie jak sprzedaż i marketing, który z każdym rokiem jest coraz bardziej skoncentrowany na nowoczesnych kanałach cyfrowych — wskazuje Pietrasik.
Oto lista 10 najbardziej pożądanych zawodów w 2026 r. (zestawienie zawodów prezentujemy w kolejności alfabetycznej):
1. Analityk danych
Znaczenie analityki danych rośnie w niemal każdej branży i obszarze specjalizacyjnym — w finansach i sprzedaży, produkcji i logistyce, aż po badania kliniczne. Dynamiczny wzrost ilości generowanych danych sprawia, że firmy coraz częściej opierają swoje strategie oraz kluczowe procesy biznesowe na analizie danych.
Jednocześnie wraz ze wzrostem zastosowania sztucznej inteligencji w firmach, jeszcze bardziej na znaczeniu zyskuje zapewnianie jakości danych. Stąd też również w roku 2026 analityk danych pozostanie jednym z najbardziej pożądanych zawodów.
2. Doradca podatkowy
W związku z utrzymującą się złożonością polskiego porządku prawno-podatkowego w 2026 r. należy oczekiwać dalszego wzrostu zapotrzebowania na stanowiska doradców podatkowych.
Jednocześnie rosnąca złożoność regulacyjna, napędzająca popyt oraz niedobór kandydatów z odpowiednimi kompetencjami sprawia, że doradcy podatkowi będą cieszyli się silną pozycją negocjacyjną.
3. Specjalista ds. regulacji finansowych
W obliczu rosnącej liczby regulacji i wymogów prawnych dynamicznie rośnie znaczenie zespołów compliance, czyli jednostek odpowiedzialnych za utrzymywanie zgodności z obowiązującym prawem.
Duże, ale coraz częściej również średnie organizacje postrzegają te funkcje jako kluczowy element zarządzania ryzykiem i zapewnienia zgodności w procesach finansowych, co przekłada się na wzrost zapotrzebowania na role Financial Compliance Specialist.
4. Inżynier AI
Transformacja wskutek technologii AI staje się faktem w wielu organizacjach z różnych sektorów rynku. Sztuczna inteligencja, w tym generatywna AI, przestała być jedynie modnym hasłem, w zamian stając się integralną częścią strategii biznesowych.
W konsekwencji kompetencje w zakresie tworzenia i wdrażania rozwiązań sztucznej inteligencji okazują się jednymi z najcenniejszych na dzisiejszym rynku pracy. W 2026 r. inżynierowie AI będą cieszyć się ogromnym zainteresowaniem pracodawców oraz bardzo atrakcyjnymi zarobkami.
5. Inżynier danych przemysłowych
Dynamiczny rozwój automatyzacji i robotyzacji linii produkcyjnych sprawia, że specjaliści w tym obszarze są kluczowi dla wdrażania nowoczesnych rozwiązań. Rosnący zakres danych generowanych przez maszyny i systemy produkcyjne wymaga z kolei specjalistów, którzy potrafią je analizować i wykorzystywać do optymalizacji procesów.
Przekłada się to na dynamiczny wzrost zapotrzebowania na inżynierów danych przemysłowych, których kompetencje są niezbędne w kontekście wdrażania sztucznej inteligencji.
6. Inżynier ds. energetyki jądrowej
W przyszłym roku polska energetyka przejdzie kolejny etap zielonej transformacji i modernizacji.
Projekty małych reaktorów modułowych oraz rozpoczynająca się budowa elektrowni dały nowy impuls energetyce jądrowej, co zwiększy zapotrzebowanie na specjalistów z obszaru inżynierii jądrowej oraz SMR. Popyt na takich kandydatów będzie jednak przewyższał ich aktualną dostępność na polskim rynku.
7. Specjalista ds. automatyzacji marketingu
W 2026 r. rynek marketingu będzie napędzany automatyzacją, rosnącą rolą sztucznej inteligencji oraz nowymi formami wyszukiwania informacji, takimi jak AI Overviews.
Dążenie do personalizacji, optymalizacji doświadczeń klienta oraz efektywnego wykorzystania danych zyskuje na znaczeniu, a firmy coraz mocniej opierają strategie na algorytmach i analizie danych. W odpowiedzi na te trendy na znaczeniu zyskuje stanowisko Marketing Automation Specialist.
8. Menedżer ds. zarządzania nieruchomościami PRS
Sektor najmu instytucjonalnego (PRS, tj. private rented sector) w Polsce, który od kilku lat intensywnie się rozwija, przyczynia się do stałego wzrostu zapotrzebowania na zarządców takich nieruchomości.
Popyt na specjalistów z doświadczeniem w dziedzinie PRS i PBSA (purpose-built student accommodation, czyli specjalnie zaprojektowane zakwaterowanie dla studentów) wyraźnie przewyższa podaż, co czyni pracę w branży ciekawą perspektywą zawodową dla osób z innych sektorów, m.in. usług i hotelarstwa.
9. Specjalista ds. cyberbezpieczeństwa
Wraz z rozwojem technologii rośnie skala cyberzagrożeń, co przekłada się na coraz większą świadomość i potrzeby firm w zakresie cyberbezpieczeństwa.
Rosnąca liczba ataków oraz nowe regulacje DORA i NIS2 sprawiają, że firmy coraz bardziej strategicznie inwestują w zespoły bezpieczeństwa IT, windując rynkowy popyt na ekspertów w tej dziedzinie. Specjaliści ds. cyberbezpieczeństwa, pod względem wynagrodzeń i otrzymywanych ofert pracy, pozostaną jednymi z liderów w branży IT.
10. Specjalista ds. efektywności energetycznej
W związku z rosnącym znaczeniem zrównoważonego rozwoju, firmy przemysłowe i produkcyjne poszukują ekspertów, którzy potrafią wdrażać technologie ograniczające zużycie energii i emisję dwutlenku węgla.
Wzrost regulacji ESG oraz presja społeczna przekładają się na rosnące inwestycje i zapotrzebowanie na kompetencje w tym obszarze. Firmy coraz częściej poszukują m.in. specjalistów ds. efektywności energetycznej.
Autorka: Natalia Szewczak, dziennikarka i sekretarz redakcji Business Insider Polska. Kontakt: natalia.szewczak@bi.pl

--------------------------------------------------------------------------------

Ważna informacja dla emerytów. ZUS podał, co z wypłatą na święta
https://businessinsider.com.pl/praca/emerytury/emerytury-przed-swietami-zus-przyspieszy-wyplate/e8dp403
Ważna informacja dla emerytów. ZUS podał, co z wypłatą na święta
ZUS podał, kiedy wypłaci emerytury. W związku z Bożym Narodzeniem przelewy do ponad 8 mln osób pójdą inaczej niż zwykle i podano daty. Ciekawe w całej informacji jest to, że urząd zachęca do zakładania kont bankowych i otrzymywania świadczeń przelewem, ale jednocześnie podał, że emerytury na pocztę trafią o cztery dni wcześniej niż przelewy na konta.
"Osoby, których termin płatność emerytury albo renty przypada na 25. dzień miesiąca, w grudniu pieniądze otrzymają jeszcze przed Wigilią" — ogłosił ZUS. Dzięki temu emeryci nie zaczną świętowania z pustym portfelem i nie będą musieli czekać do zakończenia świąt, żeby pobrać świadczenie. W komunikacie podano konkretne daty przelewów.
Dalszy ciąg tekstu pod materiałem wideo
Wiadomość na serwisie X zawiera daty przesyłu i zachętę do zakładania kont. Jednocześnie jednak ZUS zniechęcił potencjalnych właścicieli konta bankowego.
Zgodnie z informacją przelew na pocztę pójdzie 18. grudnia, a przelew na konta dopiero 22. grudnia. Nie wyjaśniono skąd ta różnica i to aż czterech dni. Innymi słowy, emeryci odbierający na poczcie mogą mieć pieniądze wcześniej, tj. o ile listonosz zdąży przed 22. grudnia.
Przelewy na konta mogą dotyczyć zarówno osoby uprawnionej, jak i upoważnionej do odbioru świadczenia.
Do ustalenia przelewów na konto potrzebny jest wniosek o wypłatę świadczenia na rachunek bankowy, który można pobrać ze strony internetowej ZUS. Formularz wniosku jest również dostępny w punkcie informacyjnym w sali obsługi klientów w każdej jednostce organizacyjnej ZUS.
Dokumenty można złożyć dopiero po założeniu rachunku bankowego. Można to zrobić nie tylko w urzędach ZUS, ale też za pośrednictwem poczty lub w formie dokumentu elektronicznego przez serwis PUE.
Ponad 8 mln emerytów w ZUS
Według najnowszych danych ZUS, emerytury i renty z tej instytucji pobierało 8 mln 36 tys. osób w Polsce. Przeciętna emerytura lub renta z ZUS wynosiła we wrześniu 4139,46 zł brutto i była wyższa o 322 zł od tej wypłacanej w grudniu ub.r.
Miesięcznie na wypłaty idzie już ponad 33 mld zł i to o 2,6 mld zł więcej niż przed waloryzacją w lutym.

--------------------------------------------------------------------------------

345 zł więcej. Nowe zasady dla osób z 20-letnim stażem pracy
https://businessinsider.com.pl/praca/zasilek-dla-bezrobotnych-2026-ile-wynosi-i-kto-dostanie-345-zl-wiecej/zf1rs2d
345 zł więcej. Nowe zasady dla osób z 20-letnim stażem pracy
Zasiłek dla bezrobotnych jest wyższy od czerwca 2025 r. Oprócz podwyżki wprowadzono też zmiany w przepisach. Kto może liczyć na dodatkowe 345 zł miesięcznie?
- Nie każdy, kto rejestruje się w urzędzie pracy, automatycznie nabywa prawo do zasiłku dla bezrobotnych
- W 2025 r. przepisy dotyczące zasiłku przeszły istotne zmiany, które wpłynęły zarówno na wysokość świadczenia, jak i zasady jego przyznawania
- Niektóre osoby mogą otrzymać ponad 2000 zł miesięcznie
- Więcej informacji o biznesie znajdziesz na stronie Businessinsider.com.pl
Zasiłek dla bezrobotnych został — jak co roku — zwaloryzowany w czerwcu 2025 r. Osoby pozostające bez pracy mogą liczyć na wyższe świadczenia. Dodatkowo nowa ustawa o rynku pracy i służbach zatrudnienia zastąpiła dotychczasowe przepisy, wprowadzając zmiany w tym obszarze.
Zasiłek dla bezrobotnych. Kto może otrzymać? Jakie warunki trzeba spełnić?
Dalsza część artykułu pod materiałem wideo:
Zasiłek dla bezrobotnych przysługuje osobom zarejestrowanym w urzędzie pracy, które spełniają określone kryteria. Kluczowym warunkiem jest udokumentowanie co najmniej 365 dni zatrudnienia w ciągu ostatnich 18 miesięcy przed rejestracją.
Wynagrodzenie za ten okres musiało wynosić co najmniej równowartość płacy minimalnej, od której odprowadzane były składki na Fundusz Pracy. Istnieją jednak wyjątki — w niektórych przypadkach świadczenie można otrzymać, nawet jeśli składki na Fundusz Pracy nie były opłacane.
Ministerstwo Rodziny, Pracy i Polityki Społecznej podkreśla, że zasiłek przysługuje wyłącznie tym osobom, dla których urząd pracy nie ma propozycji odpowiedniej pracy, stażu, szkolenia czy innych form aktywizacji zawodowej.
Zasiłek dla bezrobotnych. Ile wynosi? Kwoty
Nowelizacja przepisów (Ustawa z dnia 20 marca 2025 r. o rynku pracy i służbach zatrudnienia) wprowadziła istotne zmiany w sposobie obliczania wysokości świadczenia. Zrezygnowano z wcześniejszego progu 80 proc. podstawy zasiłku dla osób z krótszym stażem pracy (mniej niż 5 lat). Obecnie wszyscy bezrobotni otrzymują 100 proc. podstawy, a osoby z ponad 20-letnim stażem mogą liczyć na 120 proc.
Oto kwoty obowiązujące od 1 czerwca 2025 r.:
— Przez pierwsze 90 dni: 1 721,90 zł brutto (2 066,28 zł brutto dla osób z ponad 20-letnim stażem pracy);
— Po 90. dniu: 1 352,20 zł brutto (1 622,64 zł brutto dla osób z ponad 20-letnim stażem pracy).
Warto pamiętać, że zasiłek podlega potrąceniom z tytułu składki zdrowotnej wynoszącej 9 proc., co wpływa na ostateczną kwotę wypłacaną "na rękę".
Zasiłek dla bezrobotnych. Jak długo można pobierać zasiłek?
Czas wypłaty zasiłku zależy od kilku czynników, w tym od sytuacji na lokalnym rynku pracy. Standardowo świadczenie przysługuje przez 180 dni, czyli pół roku. Jednak w powiatach, gdzie stopa bezrobocia przekracza 150 proc. przeciętnej stopy bezrobocia w kraju, okres ten może zostać wydłużony do 365 dni.
Na dłuższy okres wypłaty zasiłku mogą również liczyć osoby, które spełniają dodatkowe kryteria, takie jak:
— samotne wychowywanie co najmniej jednego dziecka poniżej 15. roku życia,
— wychowywanie dziecka w małżeństwie, gdzie oboje rodzice są bezrobotni, a współmałżonek stracił prawo do zasiłku,
— ukończenie 50. roku życia i posiadanie co najmniej 20-letniego stażu pracy.
Zasiłek dla bezrobotnych. Nowe przepisy
Zmiany wprowadzone przez nową ustawę mają na celu lepsze dostosowanie systemu świadczeń do aktualnych realiów rynku pracy. Wyższy zasiłek, który wszedł w życie od czerwca, to odpowiedź na rosnące koszty życia i inflację. Dla wielu osób pozostających bez pracy oznacza to istotne wsparcie finansowe w trudnym okresie.
Eksperci podkreślają jednak, że zasiłek dla bezrobotnych powinien być traktowany jako tymczasowa pomoc, a nie długoterminowe rozwiązanie. Kluczowe jest aktywne poszukiwanie zatrudnienia i korzystanie z dostępnych programów aktywizacyjnych oferowanych przez urzędy pracy.

--------------------------------------------------------------------------------

Mapa polskiego rynku pracy – wyspy dobrobytu i morze problemów [RAPORT]
https://businessinsider.com.pl/praca/bezrobocie-w-metropoliach-i-regionach-kto-wygra-w-walce-o-pracownika/mq3pyd9
Mapa polskiego rynku pracy – wyspy dobrobytu i morze problemów [RAPORT]
Polski rynek pracy to archipelag metropolii z niedoborem pracowników pośród regionów, gdzie bezrobocie sięga 20 proc., a jedna oferta pracy przyciąga dziesiątki chętnych. Dane za trzeci kwartał 2025 r. pokazują wyraźnie, że mówienie o jednolitym rynku pracy nie ma sensu. To dziesiątki lokalnych rynków działających według zupełnie innych reguł.
- W przypadku polskiego rynku pracy, klasyczny podział na metropolie i peryferie stracił sens
- Duże miasta wciąż przyciągają młodych pracowników, zwiększając jednocześnie problemy demograficzne i ekonomiczne w mniej rozwiniętych regionach
- Niezależnie od miejsca ogromnym problemem jest strukturalne niedopasowanie kompetencji do lokalnych potrzeb rynku
- Więcej informacji o biznesie znajdziesz na stronie Businessinsider.com.pl
Gdy mowa o wynagrodzeniach, Mazowsze pozostaje punktem odniesienia. To region, który od lat wyznacza finansowe i gospodarcze standardy. Zgodnie z danymi raportów regionalnych Randstad, średnie wynagrodzenie w województwie mazowieckim w okresie styczeń–wrzesień 2025 r. wyniosło 10 213 zł brutto miesięcznie, co czyni je bezkonkurencyjnym liderem kraju.
W województwie warmińsko-mazurskim — na końcu płacowej tabeli — średnia pensja to 7 310 zł brutto. Oznacza to różnicę przekraczającą 2 600 zł miesięcznie, czyli ponad 31 tys. zł rocznie. Nawet silne regiony przemysłowe i usługowe, takie jak Śląsk czy Małopolska, pozostają wyraźnie w tyle — odpowiednio o ponad 1 200 zł i 700 zł względem lidera.
"Średnia krajowa" niewiele mówi więc o realnych kosztach pracy. Warszawa i jej otoczenie funkcjonują w innej lidze kosztowej niż większość kraju i znacząco tę średnią zawyżają.
Wyspy dobrobytu o najniższym bezrobociu
Metropolie stały się dziś motorami rynku pracy. Nie tylko oferują najwyższe wynagrodzenia, lecz także wchłaniają pracowników z całego kraju. Poznań, ze stopą bezrobocia na poziomie 1,3 proc., Warszawa z 1,6 proc. czy największe miasta Górnego Śląska, z wartościami rzędu 1,5–2 proc., to rynki, na których to pracodawcy konkurują o kandydatów, a nie odwrotnie. W tych lokalizacjach klasyczne pojęcie "rynku pracodawcy" właściwie nie istnieje.
Efekt uboczny tego procesu jest jednak mniej optymistyczny. Duże miasta wysysają kapitał ludzki z mniejszych ośrodków, pogłębiając różnice rozwojowe. Dla młodych ludzi z Podlasia, Lubelszczyzny czy części Podkarpacia migracja do metropolii często nie jest już wyborem, ale koniecznością.
Czytaj też: Wiemy, kto dziś podbija branżę IT. Ci specjaliści zarabiają fortunę
Rynek pracodawcy kontra rynek pracownika
Pod powierzchnią dobrych wyników największych miast w Polsce rozciąga się morze problemów strukturalnych, które szczególnie dotykają regiony peryferyjne. Poszczególne powiaty w województwach podkarpackim, świętokrzyskim, warmińsko-mazurskim czy w części mazowieckiego poza aglomeracją warszawską, wciąż zmagają się z bezrobociem na poziomie dwucyfrowym.
Skrajności są uderzające nawet w obrębie jednego województwa. Podczas gdy Warszawa notuje bezrobocie na poziomie 1,6 proc., zaledwie 120 kilometrów dalej, w powiecie szydłowieckim, wskaźnik sięga 21 proc. — to różnica trzynastokrotna.
Podobnie jest na Dolnym Śląsku: we Wrocławiu bezrobocie wynosi 2,2 proc., w powiecie górowskim — 15,2 proc. W województwie kujawsko-pomorskim, kiedy Bydgoszcz notuje 2,7 proc. bezrobocia, powiat radziejowski mierzy się z poziomem 14,7 proc.
W praktyce mamy więc równocześnie rynek pracownika w metropoliach i rynek pracodawcy w Polsce peryferyjnej, gdzie stabilność zatrudnienia jest priorytetem. Oba istnieją równolegle, ale nie mają ze sobą nic wspólnego.
Czytaj też: Polskie bezrobocie na drugim miejscu w Europie. Załamanie rynku pracy w Skandynawii [MAPA]
Motorem zmiany pracy częściej jest lęk niż potrzeba rozwoju
Rok 2025 przyniósł także wyraźną zmianę w motywacjach pracowników. Owszem, pieniądze nadal pozostają głównym impulsem do zmiany pracy — wskazuje na nie 53 proc. badanych. Jednak na drugie miejsce wysunął się lęk przed niestabilnością finansową firmy — aż 29 proc. pracowników obawia się redukcji etatów, problemów płynnościowych czy upadłości pracodawcy.
Jednocześnie ponad 53 proc. zatrudnionych w ogóle nie planuje zmiany pracy. Nie jest to jednak efekt lojalności, lecz rosnącej ostrożności i niepewności makroekonomicznej. Stabilność stała się nową walutą na rynku pracy. Pracownicy wybierają firmy z ugruntowaną pozycją. Poczucie bezpieczeństwa jest dla nich priorytetem.
Bezrobotni absolwenci szkół wyższych
Wbrew intuicji problem bezrobocia w coraz większym stopniu dotyka osób z wyższym wykształceniem, zwłaszcza w wielkich ośrodkach miejskich. W Warszawie aż 35 proc. zarejestrowanych bezrobotnych posiada dyplom uczelni wyższej, w Krakowie — 31 proc., a w Poznaniu — 36 proc. To już nie jest zjawisko marginalne.
Dla porównania, w województwach takich jak warmińsko-mazurskie, podlaskie czy lubelskie osoby z wyższym wykształceniem stanowią zaledwie 10-16 proc. bezrobotnych. Dominują tam osoby z wykształceniem zasadniczym zawodowym, gimnazjalnym lub podstawowym.
Ten kontrast odsłania strukturalne niedopasowanie edukacji do potrzeb rynku pracy. W metropoliach powstała nadpodaż kompetencji humanistycznych, administracyjnych i wąsko wyspecjalizowanych stanowisk biurowych, podczas gdy w całym kraju brakuje elektryków, operatorów maszyn, kierowców, spawaczy czy techników utrzymania ruchu. To historia niespełnionych ambicji całego pokolenia, któremu obiecano, że dyplom to klucz do sukcesu.
Mapa bezrobocia i strategie firm
Dla biznesu mapy bezrobocia i płac stają się narzędziem strategicznym. Firmy coraz częściej lokują centra usług, magazyny czy zakłady produkcyjne poza głównymi metropoliami — nie z powodu niższych kosztów gruntów, lecz z powodu dostępności kadr.
Tam, gdzie bezrobocie sięga kilkunastu procent, problemem nie jest brak pracowników, lecz ich niedopasowanie kompetencyjne. Pracodawcy zaczynają rozumieć, że inwestycja w rozwój poszukiwanych umiejętności, może się szybko zwrócić.
Trzy rzeczywistości polskiego rynku pracy
Polski rynek pracy to trzy odrębne rzeczywistości. Pierwszą tworzą duże metropolie — Warszawa, Poznań, Wrocław, Kraków i Trójmiasto — z niskim bezrobociem (poniżej 2,5 proc.) i intensywną walką o talenty.
Druga to regiony peryferyjne: część Podkarpacia, Świętokrzyskie, Warmia i Mazury oraz Podlasie — obszary, w których rynek pracy kurczy się szybciej niż populacja, a młodzi wyjeżdżają za każdą realną szansą zawodową.
Trzecią rzeczywistość stanowią miasta średniej wielkości (Bydgoszcz, Lublin, Rzeszów, Kielce) oraz powiaty otaczające metropolie. To one stają się nowymi punktami wzrostu: przyciągają inwestorów, tworzą stabilne miejsca pracy i korzystają z dobrej infrastruktury — ale bez warszawskich kosztów zatrudnienia.
Wiele wskazuje na to, że ten krajobraz w najbliższych latach stanie się jeszcze bardziej zróżnicowany. Dla pracowników oznacza to, że kluczowymi kompetencjami przyszłości stają się mobilność zawodowa i gotowość do zmiany kwalifikacji zawodowych. Dla firm — że walka o talenty nie rozstrzyga się już tylko wysokością pensji, ale również reputacją, stabilnością i lokalizacją.

--------------------------------------------------------------------------------

Myślała, że wpłaca na swoją emeryturę. ZUS zabrał jej 350 tys. zł
https://businessinsider.com.pl/praca/emerytury/zus-przejal-350-tys-zl-skladek-emerytalnych-rpo-interweniuje/521lgnb
Myślała, że wpłaca na swoją emeryturę. ZUS zabrał jej 350 tys. zł
ZUS znalazł się pod lupą Rzecznika Praw Obywatelskich. Jak ocenia RPO, opisywane przez media decyzje Zakładu Ubezpieczeń Społecznych naruszają konstytucyjne standardy ochrony praw jednostki.
- Rzecznik Praw Obywatelskich skierował do resortu pracy pytanie dotyczące kontrowersyjnych decyzji ZUS
- Chodzi o przypadki wyłączenia obywateli z ubezpieczeń społecznych nawet kilkadziesiąt lat wstecz, bez możliwości odzyskania nienależnie pobranych składek
- Pani Aldonie ZUS skonfiskował 350 tys. zł składek emerytalnych. To niejedyny taki przypadek
- Więcej informacji o biznesie znajdziesz na stronie Businessinsider.com.pl
ZUS może w każdym momencie powiedzieć, że niepotrzebnie przez 20 lat płaciłeś składki emerytalne, a skoro tak, to jesteś sam sobie winny i my te składki teraz przyjmujemy — pisze "Gazeta Wyborcza".
ZUS przejmuje składki emerytalne. RPO interweniuje
Dalsza część artykułu pod materiałem wideo:
Rzecznik Praw Obywatelskich, Marcin Wiącek, skierował do Minister Rodziny, Pracy i Polityki Społecznej, Agnieszki Dziemianowicz-Bąk, pytanie dotyczące kontrowersyjnych decyzji Zakładu Ubezpieczeń Społecznych.
Chodzi o przypadki wyłączenia obywateli z ubezpieczeń społecznych nawet kilkadziesiąt lat wstecz, bez możliwości odzyskania nienależnie pobranych składek. Zdaniem RPO, takie działania naruszają konstytucyjne standardy ochrony praw jednostki, w tym zasadę zaufania obywatela do państwa i prawa.
ZUS przejął 350 tys. zł składek emerytalnych
Jak donosi "Gazeta Wyborcza", jednym z przykładów takich działań jest przypadek pani Aldony, która przez 19 lat odprowadzała składki na ubezpieczenia społeczne jako pracownik swojej spółki.
ZUS uznał jednak, że nigdy nie powinna była ich płacić, argumentując, że jako większościowy udziałowiec spółki nie mogła być traktowana jako klasyczny pracownik. W opinii ZUS jej umowa o pracę była pozorna, co skutkowało wykluczeniem jej z ubezpieczeń społecznych.
Z jej indywidualnego konta w ZUS zniknęło 350 tys. zł. ZUS je przejął i przelał do jednego wielkiego worka Funduszu Ubezpieczeń Społecznych — wyjaśnia "GW".
Składki ZUS. Czy Zakład Ubezpieczeń Społecznych może je przejąć?
Zmiany w ustawie o systemie ubezpieczeń społecznych, które weszły w życie 1 stycznia 2022 r. (w ramach Polskiego Ładu), miały na celu odciążenie Funduszu Ubezpieczeń Społecznych i budżetu państwa. Jednym z kluczowych postanowień było ograniczenie możliwości składania korekt deklaracji rozliczeniowych przez płatników składek do 5 lat. Jednak zdaniem RPO, praktyka stosowania tych przepisów budzi poważne wątpliwości.
Szczególnie kontrowersyjna jest koncepcja tzw. wspólnika iluzorycznego, która pojawiła się w decyzjach ZUS i orzecznictwie. Zgodnie z nią, jeśli jeden ze wspólników dwuosobowej spółki z o.o. posiada minimalny udział, organ rentowy może uznać, że spółka w rzeczywistości funkcjonuje jako jednoosobowa.
W praktyce oznacza to, że zatrudnienie drugiego wspólnika na podstawie umowy o pracę może zostać zakwestionowane, a osoba taka nie będzie objęta obowiązkowymi ubezpieczeniami społecznymi.
— Tego typu konstrukcja nie wynika z decyzji ustawodawcy, lecz jest efektem praktyki stosowania prawa, co narusza Konstytucję RP — podkreśla Marcin Wiącek. — Obywatele muszą mieć możliwość przewidzenia konsekwencji swoich działań na podstawie obowiązujących przepisów.
Składki emerytalne. Kontrowersyjne decyzje ZUS
RPO zwraca uwagę, że praktyki ZUS mogą podważać zaufanie obywateli do państwa i stanowionego przez nie prawa. Zgodnie z zasadą ochrony zaufania, organy władzy publicznej powinny działać w sposób lojalny i budzący poczucie stabilności prawnej. W tym kontekście, działania ZUS, które wprowadzają niepewność co do przyszłych decyzji w sprawach ubezpieczeń społecznych, są szczególnie niepokojące.
Europejski Trybunał Praw Człowieka wskazuje, że osoby, które spełniają ustawowe warunki i regularnie opłacają składki na ubezpieczenia społeczne, mają prawo oczekiwać, że uzyskają należne świadczenia. Tymczasem, jak zauważa Wiącek, obywatele prowadzący dwuosobowe spółki z ograniczoną odpowiedzialnością nie mogą być pewni, czy ich decyzje gospodarcze nie zostaną zakwestionowane przez ZUS w przyszłości.
RPO interweniuje
Rzecznik Praw Obywatelskich zwrócił się do Minister Rodziny, Pracy i Polityki Społecznej z prośbą o zajęcie stanowiska w tej sprawie. Zapytał, czy resort dostrzega potrzebę nowelizacji przepisów, aby zapobiec dalszym naruszeniom praw obywateli.
Zdaniem RPO, praktyka i orzecznictwo nie mogą zastępować ustawodawcy, a obecne działania ZUS podważają fundamentalne zasady konstytucyjne, takie jak zaufanie obywatela do państwa, wolność działalności gospodarczej oraz prawo do poszanowania mienia.