Kalkulatory
https://businessinsider.com.pl/poradnik-finansowy/kalkulatory
Kalkulator kredytów hipotecznychSPRAWDŹ →

--------------------------------------------------------------------------------

Kredyty
https://businessinsider.com.pl/poradnik-finansowy/kredyty
Potrzebujesz zastrzyku gotówki? Zanim zdecydujesz się na wzięcie kredytu sprawdź, jaki kredyt byłby najbardziej odpowiedni dla Ciebie. Autorzy naszego poradnika finansowego podpowiedzą Ci, na co zwracać uwagę wybierając kredyt.

--------------------------------------------------------------------------------

Leasing
https://businessinsider.com.pl/poradnik-finansowy/leasing
Potrzebujesz do firmy samochodu lub innego sprzętu, ale nie chcesz go od razu kupować? Sprawdź, jakie możliwości daje leasing. Przeczytaj nasze porady i dowiedz się, jak wziąć samochód w leasing, na co zwracać uwagę podpisując umowę leasingową, jaki leasing najbardziej się opłaca i co z leasingiem w tzw. polskim ładzie.

--------------------------------------------------------------------------------

Oszczędzanie
https://businessinsider.com.pl/poradnik-finansowy/oszczedzanie
Chcesz zadbać o swój budżet? Sprawdź, jak zacząć mądrze oszczędzać pieniądze. W naszych poradach znajdziesz informacje, w co i jak inwestować, aby pomnażać swój kapitał.

--------------------------------------------------------------------------------

Inwestowanie
https://businessinsider.com.pl/poradnik-finansowy/inwestowanie
z dn. 27.12.2025 godz. 03:40

--------------------------------------------------------------------------------

Ubezpieczenia
https://businessinsider.com.pl/poradnik-finansowy/ubezpieczenia
Chcesz ubezpieczyć mieszkanie, samochód lub swoją rodzinę? Podpowiemy Ci, jak się do tego zabrać, na co zwrócić uwagę wybierając ubezpieczyciela, gdzie szukać najlepszych ofert ubezpieczeniowych i jakie warianty ubezpieczeń będą najkorzystniejsze dla Ciebie.

--------------------------------------------------------------------------------

Dobre informacje dla oszczędzających. Jest decyzja resortu finansów
https://businessinsider.com.pl/poradnik-finansowy/obligacje-oszczednosciowe-po-cieciu-stop-jakie-oprocentowanie-w-styczniu-2026/bzn56g1
Dobre informacje dla oszczędzających. Jest decyzja resortu finansów
Obniżki stóp procentowych sprawiają, że lokaty bankowe czy obligacje oszczędnościowe dają mniej zarobić. Można się było spodziewać, że w nowym roku oferta dla oszczędnych obywateli ze strony Ministerstwa Finansów będzie gorsza. Tymczasem jest pozytywne zaskoczenie — oprocentowanie przez co najmniej miesiąc pozostanie bez zmian względem grudnia. Opisujemy szczegóły.
Rada Polityki Pieniężnej (RPP) zdecydowała o obniżkach stóp procentowych na początku grudnia. Na to czekali spłacający kredyty. W gorszej sytuacji znaleźli się ci, którzy nie muszą spłacać do banku zobowiązań, a zamiast tego są na etapie gromadzenia oszczędności. Można się spodziewać, że po kolejnych cięciach oprocentowania w NBP będą dalej spadać odsetki np. od lokat. Tak też zazwyczaj jest w przypadku oprocentowania obligacji oszczędnościowych. Tym razem mamy wyjątek.
Zobacz także: Dochód pasywny dla ostrożnych z turbodoładowaniem. Oto strategie [PORADNIK]
Dalsza część artykułu znajduje się poniżej materiału wideo
Obniżki stóp procentowych, a oferta obligacji oszczędnościowych
W poniedziałek Ministerstwo Finansów ogłosiło warunki styczniowej oferty obligacji oszczędnościowych i obyło się bez obniżek oprocentowania. Na takich samych warunkach jak w grudniu 2025 r., będzie można lokować pieniądze w pierwszym miesiącu 2026 r.
"W styczniu pozostawiliśmy oprocentowanie obligacji oszczędnościowych bez zmian, na konkurencyjnym poziomie" — komentuje Jurand Drop, podsekretarz stanu w Ministerstwie Finansów.
"Od nowego roku można pomnażać swoje oszczędności lokując je w dowolne produkty z naszej oferty. Standardowa oferta to instrumenty o zapadalności od 3 miesięcy do 10 lat i zróżnicowanym rodzaju oprocentowania — stałym — znanym z góry lub zmiennym — ustalanym na podstawie stopy referencyjnej Narodowego Banku Polskiego bądź wskaźnika inflacji. Natomiast beneficjenci programu 800+ mają możliwość zakupu rodzinnych obligacji 6— lub 12 —letnich o oprocentowaniu opartym na inflacji" — wylicza.
Obligacje oszczędnościowe w styczniu 2026 r. Oto warunki
W styczniu oprocentowanie rocznych obligacji zmiennoprocentowych wyniesie 4,25 proc., a dwuletnich 4,4 proc., w pierwszym miesięcznym okresie odsetkowym.
Oprocentowanie obligacji stałoprocentowych trzymiesięcznych wynosić będzie 2,5 proc. w skali roku, a trzyletnich 4,65 proc. Pozostałe obligacje, w pierwszym rocznym okresie odsetkowym, oprocentowane będą odpowiednio: 5 proc. dla czteroletnich oraz 5,6 proc. dla 10-letnich.
6— i 12-letnie obligacje rodzinne przeznaczone dla beneficjentów programu "Rodzina 800 plus" oprocentowane będą odpowiednio na poziomie 5,2 i 5,85 proc. w pierwszym roku.
"Marże obligacji pozostawiliśmy na niezmienionym atrakcyjnym poziomie" — podkreśla Ministerstwo Finansów.
Oprocentowanie obligacji rocznych i dwuletnich zmienia się co miesiąc. Jest wyliczane jako suma stopy referencyjnej Narodowego Banku Polskiego oraz marży i wynosi w przypadku instrumentów oferowanych w styczniu 0 proc. dla obligacji rocznych, oraz 0,15 proc. dla dwuletnich.
Oprocentowanie obligacji czteroletnich ulega zmianie co roku i jest wyliczane na podstawie sumy wskaźnika inflacji z ostatnich 12 miesięcy oraz niezmienionej marży w wysokości 1,5 proc. Ten sam mechanizm oprocentowania obowiązuje również dla obligacji 10-letnich, jednak w tym przypadku niezmieniona marża wynosi 2 proc.
Bez zmian pozostają również preferencyjne marże dla obligacji rodzinnych, których oprocentowanie wyliczane jest według tych samych zasad co w przypadku 4— i 10-latek i wynoszą odpowiednio: 2 proc. dla obligacji sześcioletnich oraz 2,5 proc. dla 12-letnich.

--------------------------------------------------------------------------------

Kary za błędy w segregowaniu śmieci. Tego nie wrzucaj do niebieskiego pojemnika
https://businessinsider.com.pl/poradnik-finansowy/kara-to-nawet-kilkaset-zlotych-uwaga-na-pulapki/fg5fqrm
Kary za błędy w segregowaniu śmieci. Tego nie wrzucaj do niebieskiego pojemnika
Wysokie kary grożą za nieprawidłową segregację odpadów. System segregacji ma na celu oddzielanie surowców od odpadów, które nie nadają się do przetworzenia. Zasady wydają się proste, jednak niekiedy łatwo o pomyłkę. Pułapką może być np. papier lakierowany.
- Nie każdy rodzaj papieru powinien trafić do niebieskiego pojemnika
- Za pomyłkę grozi kara nawet do 500 zł
- Co jeszcze nie powinno trafić do niebieskiego pojemnika?
- Więcej informacji o biznesie znajdziesz na stronie Businessinsider.com.pl
Prawidłowa segregacja odpadów nie tylko wpływa na środowisko, ale również pozwala uniknąć niepotrzebnych kosztów. Pułapką przy segregacji odpadów może być papier lakierowany. Za ten błąd grożą wysokie kary
Kary za pomyłki przy segregacji odpadów
Dalsza część artykułu pod materiałem wideo:
Jak segregować śmieci? Kontenery w różnych kolorach odpowiadają różnym kategoriom odpadów. Na przykład do czarnego (lub szarego) pojemnika na odpady zmieszane należy wrzucać przede wszystkim to, czego nie można odzyskać i co nie powinno trafić do pojemników na surowce wtórne.
Z kolei papier powinien trafić do pojemnika żółtego. Choć papier wydaje się jednym z najłatwiejszych materiałów do recyklingu, nie każdy jego rodzaj powinien trafić do niebieskiego pojemnika. Za wyrzucenie papieru lakierowanego do pojemnika na papier grozi mandat nawet do 500 zł. Warto wiedzieć, jak prawidłowo segregować odpady, aby uniknąć konsekwencji finansowych.
Uwaga na kary. Papier lakierowany – dlaczego nie nadaje się do recyklingu?
Papier lakierowany, choć na pierwszy rzut oka przypomina zwykły papier, nie powinien być wrzucany do niebieskiego pojemnika. Jest powszechnie stosowany w ulotkach, broszurach, opakowaniach reklamowych, a także jako „śliskie” strony w magazynach, czasopismach czy podręcznikach szkolnych.
Kluczowym problemem jest warstwa lakieru, która zapewnia połysk, trwałość i odporność na wilgoć, ale jednocześnie uniemożliwia recykling. Oddzielenie lakieru od papieru jest niemożliwe, dlatego taki materiał należy wyrzucać do czarnego pojemnika na odpady zmieszane.
Co jeszcze nie powinno trafić do niebieskiego pojemnika?
Do niebieskiego pojemnika przeznaczonego na papier powinny trafiać wyłącznie czyste, suche kartki bez dodatkowych powłok, taśm, kleju, plasteliny czy brokatu.
Niewłaściwe są także paragony, ręczniki papierowe, chusteczki oraz papierowe opakowania po żywności. Wrzucenie takich materiałów do pojemnika na papier może skutkować nałożeniem kary.
Jakie kary grożą za niewłaściwą segregację?
Za nieprawidłową segregację śmieci, w tym wrzucenie papieru lakierowanego do niebieskiego pojemnika, Straż Miejska może nałożyć mandat nawet do 500 zł.
Najwyższa kara – do 5000 zł – dotyczy nieprawidłowego postępowania z elektrośmieciami. Dodatkowo, zgodnie z ustawą o utrzymaniu czystości i porządku w gminie, za brak segregacji odpadów można zapłacić od dwukrotności do nawet czterokrotności standardowej opłaty za odbiór posegregowanych śmieci.

--------------------------------------------------------------------------------

Świąteczny koszyk Polaków. Żywność coraz droższa
https://businessinsider.com.pl/poradnik-finansowy/swiateczny-koszyk-polakow-zywnosc-coraz-drozsza/79l5tqs
Świąteczny koszyk Polaków. Żywność coraz droższa
73 proc. ankietowanych uważa, że ceny żywności w okresie świątecznym będą wyższe niż w zeszłym roku — wynika z najnowszego badania platformy Glovo. Co ciekawe, tylko 18 proc. badanych Polaków przyznaje, że decyduje się na zakupy spożywcze online z powodu braku czasu na wyjście do sklepu.
38 proc. ankietowanych planuje przeznaczyć na zakupy taką samą kwotę, jak w ubiegłym roku. Jedynie 17 proc. deklaruje, że wyda więcej, niż poprzednio — w szczególności uważają tak mieszkańcy średnich miast oraz osoby o wyższych dochodach, a prawie co piąty (23 proc.) sądzi, że wyda mniej — tak wynika z badania K+ Research na zlecenie platformy Glovo.
W praktyce oznacza to, że konsumenci będą szukać promocji, wybierać tańsze marki lub rezygnować z części produktów w koszyku — czytamy w analizie.
Świąteczne zakupy online to ciągle rzadkość
Tylko 18 proc. badanych Polaków dokonuje zakupów spożywczych online. Z kolei taki sam odsetek respondentów (18 proc.) deklaruje, że decyduje się na zakupy online podczas robienia zakupów "na zapas". Potwierdzają to również najchętniej zamawiane przed zeszłorocznymi świętami produkty z asortymentu spożywczego — na szczycie zestawienia znalazła się wówczas niegazowana woda źródlana w butelce o pojemności 1,75 l.
Dalsza część artykułu znajduje się pod materiałem wideo
Niemniej jednak w okresie przedświątecznym użytkownicy Glovo sięgali także po inne podstawowe produkty spożywcze — najczęściej pieczywo, owoce, mięso czy jajka. Średnia wartość koszyka w ostatnich dniach przed Wigilią wyniosła 101 zł (23 grudnia) i 95 zł (w Wigilię) — czytamy w analizie. Analiza zeszłorocznych danych pokazała, że najwięcej zakupów "na ostatnią chwilę" odnotowano w Łodzi, Warszawie i Wrocławiu.
Przedstawiciele platformy Glovo dodają też, że obecnie już co czwarte zamówienie w Polsce to właśnie produkty z kategorii non-food. "Choć zamówienia jedzenia w naszej aplikacji wciąż stanowią największą część aktywności użytkowników, także w okresie świątecznym, obserwujemy ciągły wzrost zainteresowania produktami z kategorii groceries i retail" — opowiada Agnieszka Sucharska, Groceries Manager w Glovo.
Zobacz także: Jak podrożał koszyk wigilijny? [KWOTY]

--------------------------------------------------------------------------------

Najdrożej od maja. Fatalne wieści ze sklepów [Koszyk zakupowy Business Insidera i aplikacji PanParagon]
https://businessinsider.com.pl/poradnik-finansowy/koniec-promocji-znow-podwyzki-w-sklepach/zweyt1n
Najdrożej od maja. Fatalne wieści ze sklepów [Koszyk zakupowy Business Insidera i aplikacji PanParagon]
Zeszłotygodniowy spadek cen można uznać za efekt świątecznych promocji. Tym razem mamy niestety bardzo poważną podwyżkę w sklepach. Koszyk podstawowych produktów kosztuje już niemal 106 zł.
- Koszyk podstawowych produktów podrożał w tydzień o niemal 3 proc. — wynika z zestawienia PanParagon dla Business Insider Polska
- Takie ceny ostatni raz widzieliśmy pod koniec maja bieżącego roku
- W oczy rzucają się zwłaszcza podwyżki cen pomidorów malinowych
- Więcej informacji o biznesie znajdziesz na Businessinsider.com.pl
105 zł i 99 gr — tyle obecnie trzeba płacić za podstawowe produkty spożywcze, jak przekazują nam eksperci aplikacji PanParagon. To drożej o niemal 3 zł w porównaniu z poprzednim tygodniem.
Już dawno nie było tak drogo. Ostatni raz pułap 105 zł nasz koszyk przekroczył pod koniec maja bieżącego roku. Latem i jesienią w sklepach nie było zwykle drogo, a ceny koszyka utrzymywały się często poniżej 100 zł.
Pomidor drożeje aż o 14 proc.
Teraz znów jest drogo. Pomidor malinowy podrożał w ujęciu tygodniowym aż o 14,1 proc. 1 kg kosztuje obecnie niemal 18 zł. W górę poszły także ceny piersi kurczaka (o 4,3 proc.) czy też papryki czerwonej (o 2,4 proc.).
Dalsza część artykułu znajduje się pod materiałem wideo
Na szczęście są również produkty, które bardzo wyraźnie tanieją. To na przykład mąka pszenna tortowa (spadek o 9 proc. w ujęciu tygodniowym) czy ziemniaki (spadek o 7,1 proc.). W dół poszły także ceny jabłek oraz bananów. Niezmienna jest z kolei cena bułki kajzerki — średnio wydamy na nią 36 gr.
Zobacz także: Rewolucja na rynku nikotynowym. Ministerstwo zdrowia wprowadza trzy kluczowe zakazy
Dlaczego analizujemy paragony?
Dane z paragonów mówią nam prawdę o tym, ile Polacy średnio płacą za poszczególne artykuły. Analizujemy 14 podstawowych produktów, które znajdują się na zakupowych listach większości Polaków.
PanParagon to popularna aplikacja, dzięki której można wyszukiwać promocje, a także przechowywać paragony. Każdego miesiąca do systemu trafia ok. 2 mln dowodów zakupu. Tak obszerne, anonimowe dane z paragonów dają nam możliwość tworzenia rzetelnych analiz dotyczących m.in. rzeczywistych cen produktów, realnej inflacji czy aktualnych trendów zakupowych.
Z narzędzia korzystają mieszkańcy zarówno wielkich miast, jak i mniejszych ośrodków. I ci, którzy kupują w dyskontach, i ci, którzy preferują osiedlowe warzywniaki. Daje to nam zatem pełny przekrój cenowy.
Autor: Mateusz Madejski, dziennikarz Business Insider Polska

--------------------------------------------------------------------------------

Ile pieniędzy można przelać bez podatku? Skarbówka ma jasne limity
https://businessinsider.com.pl/poradnik-finansowy/przelewy-ktore-moga-zwrocic-uwage-fiskusa-kiedy-bank-poinformuje-urzad-skarbowy/l3lj4le
Ile pieniędzy można przelać bez podatku? Skarbówka ma jasne limity
Ile pieniędzy można przelać? Codzienne korzystanie z bankowości elektronicznej stało się normą, jednak nie wszystkie przelewy pozostają niezauważone przez fiskusa. Oto limity.
- Banki informują GIIF o niektórych transakcjach
- Ponadto istnieje jeszcze kwestia podatku od darowizn. Wyróżnia się trzy grupy podatkowe
- Przekroczenie tych kwot zobowiązuje obdarowanego do zgłoszenia darowizny w urzędzie skarbowym
- Więcej informacji o biznesie znajdziesz na stronie Businessinsider.com.pl
Obowiązujące przepisy nakładają na banki obowiązek informowania Generalnego Inspektora Informacji Finansowej (GIIF) o wybranych transakcjach, a przekroczenie określonych limitów może skutkować kontrolą ze strony urzędu skarbowego.
Ile pieniędzy można przelać? Kiedy bank zgłosi przelew?
Dalsza część artykułu pod materiałem wideo:
Granica, powyżej której bank informuje GIIF o transakcji, wynosi obecnie równowartość 15 tys. euro. Po przekroczeniu tego progu bank przesyła informację do GIIF, który decyduje o ewentualnym przekazaniu sprawy do urzędu skarbowego. Warto jednak pamiętać, że niektóre banki, w ramach własnej polityki bezpieczeństwa, mogą zgłaszać już transakcje powyżej 10 tys. euro.
Banki mają też obowiązek zgłaszać GIIF przelewy, które mogą wskazywać na nielegalną działalność. Dotyczy to m.in.:
— regularnych przelewów na mniejsze kwoty,
— transakcji bez wskazania danych nadawcy,
— przelewów o nietypowych tytułach,
— podobnych kwot wysyłanych do różnych odbiorców w krótkim czasie.
Ile pieniędzy można przelać? Limity darowizn i obowiązki podatkowe
Pozostaje jeszcze kwestia podatku. Przekazywanie darowizn w Polsce reguluje ustawa o podatku od spadków i darowizn. Wysokość podatku zależy od stopnia pokrewieństwa między darczyńcą a obdarowanym. Wyróżnia się trzy grupy podatkowe, dla których obowiązują następujące limity zwolnienia z podatku (w ciągu pięciu lat od jednej osoby):
— Grupa I (najbliższa rodzina, m.in. małżonkowie, dzieci, rodzice): 36 120 zł,
— Grupa II (dalsza rodzina, m.in. rodzeństwo rodziców, dzieci rodzeństwa): 27 090 zł,
— Grupa III (pozostałe osoby): 5 733 zł.
Przekroczenie tych kwot zobowiązuje obdarowanego do zgłoszenia darowizny w urzędzie skarbowym w ciągu sześciu miesięcy (formularz SD-Z2). Niezgłoszenie darowizny w terminie skutkuje koniecznością zapłaty podatku według skali progresywnej:
— Grupa I: od 3 proc. do 7 proc.
— Grupa II: od 7 proc. do 12 proc.
— Grupa III: od 12 proc. do 20 proc.
Jak uniknąć podatku od darowizny?
Osoby z tzw. zerowej grupy podatkowej (np. małżonkowie, dzieci, wnuki, rodzice) mogą uniknąć podatku, jeśli zgłoszą darowiznę w terminie i odpowiednio ją udokumentują — najczęściej przelewem bankowym.
Znajomość aktualnych limitów i obowiązków podatkowych pozwala uniknąć niepotrzebnych problemów z fiskusem i zapewnia bezpieczeństwo finansowe w codziennych transakcjach.

--------------------------------------------------------------------------------

Takich prezentów spodziewaj się pod choinką. Oto ile i na co wydają Polacy [TYLKO U NAS]
https://businessinsider.com.pl/poradnik-finansowy/wcale-nie-ksiazki-czy-kosmetyki-ten-prezent-laduje-pod-choinka-najczesciej-tylko-u/7kr0mwk
Takich prezentów spodziewaj się pod choinką. Oto ile i na co wydają Polacy [TYLKO U NAS]
Na pojedynczy prezent świąteczny jesteśmy w stanie przeznaczyć dwa razy więcej niż rok temu — wynika z badania przeprowadzonego przez Grupę BLIX i UCE Research, które publikujemy w Business Insider Polska. Rozstrzygamy też wątpliwości dotyczące tego, jaki jest najpopularniejszy prezent w Polsce. W tym roku doszło do zmiany na czele.
- W najnowszym badaniu grupy BLIX i UCE Research Polacy zostali zapytani o przygotowania do nadchodzących świąt Bożego Narodzenia
- Szczególna uwaga w badaniu poświęcona została prezentom pod choinkę
- Jak się okazuje, w tym roku nasze podejście wyraźnie się zmieniło — kosmetyki spadły na drugie miejsce
- Nie dość, że wydamy znacznie więcej niż rok temu, to jeszcze zmienił się najpopularniejszy świąteczny prezent wśród Polaków
- Więcej informacji o biznesie znajdziesz na Businessinsider.com.pl
Święta Bożego Narodzenia już za kilka dni, a niektórzy wciąż mają jeszcze przed sobą najważniejsze, czyli zakup prezentów dla najbliższych.
W badaniu przeprowadzonym przez Grupę BLIX i UCE RESEARCH i publikowanym w Business Insiderze zapytaliśmy Polaków, co najczęściej wybierają jako upominek pod choinkę oraz ile zamierzają na niego wydać.
W porównaniu z ubiegłym rokiem mamy sporo zmian. Nie tylko, jeśli chodzi o planowane wydatki, ale też o kategorię produktów, którą wręczamy jako prezent najczęściej.
Dalsza część artykułu pod wideo
Oto najpopularniejszy prezent pod choinkę
W świątecznej grze o prezentowe podium bezapelacyjnie wygrywają zabawki. Aż 63 proc. ankietowanych planuje obdarować nimi najbliższych, co pokazuje również, że najczęściej chcemy sprawić przyjemność dzieciom. Na drugim miejscu uplasowały się kosmetyki (54,7 proc.).
To duża zmiana w porównaniu z poprzednim rokiem. Wówczas to kosmetyki zdeklasowały konkurencję. W 2024 r. taki prezent wybierało 61,6 proc. ankietowanych, a zabawki sprezentowało najbliższym nieco ponad 56 proc. z nas.
W tym roku podium uzupełniają słodycze (50,8 proc.). Wysoko, jak co roku, są też perfumy (34,5 proc.) i ubrania (31,7 proc.).
Stosunkowo rzadko, wbrew pozorom, na prezent wybieramy książki. Taki ruch planuje raptem 27,1 proc. z nas. Na dalszych miejscach są elektronika (18,9 proc.) i biżuteria (15 proc.).
Najmniej popularne są kategorie sport, relaks czy artykuły samochodowe. Nieczęsto też wybieramy gry wideo czy własnoręcznie stworzone prezenty.
Co kupujemy na prezent? Wyniki sondażu:
- Zabawki — 63,0 proc.
- Kosmetyki — 54,7 proc.
- Słodycze — 50,8 proc.
- Perfumy — 34,5 proc.
- Odzież — 31,7 proc.
- Książki — 27,1 proc.
- Elektronika — 18,9 proc.
- Artykuły domowe — 17,3 proc.
- Biżuteria — 15,0 proc.
- Alkohole — 9,9 proc.
- Rozrywka — 7,9 proc.
- Własnoręczne prezenty (np. ciasto) — 6,2 proc.
- W innej kategorii — 5,4 proc.
- Nie wiem / Ciężko powiedzieć — 5,1 proc.
- Gry wideo — 5,7 proc.
- Relaks — 4,4 proc.
- Artykuły samochodowe — 4,9 proc.
- Sport — 4,0 proc.
Zobacz także: Oto zarobki 1 proc. najbogatszych. Skarbówka pokazała twarde dane z PIT [KWOTY]
Polaków stać na więcej
Badanie wykonane przez Grupę BLIX i UCE Research na wyłączność Business Insidera pokazuje również, że tegoroczne święta będą znacznie hojniejsze niż 12 miesięcy temu.
Mówiąc krótko: Polaków stać w tym roku na znacznie więcej i zobaczymy to pod choinką. Na pytanie o to, ile zamierzamy wydać na pojedynczy prezent, najwięcej z nas podało przedział między 100 a 200 zł. To plan 37,8 proc. respondentów.
Z kolei 35,4 proc. z nas wybiera skromniejszą opcję i kupuje upominki za 50-100 zł.
Rok temu sytuacja była zgoła odmienna. 50-100 zł wydatku deklarowało 40,5 proc., a między 100 a 200 zł planowało wydać raptem 32 proc. z nas. Zmiana w porównaniu z ubiegłorocznymi świętami jest więc zauważalna.
Bardzo drogie prezenty (warte więcej niż 500 zł) zamierza wręczyć 1,9 proc. z nas, a symboliczne upominki (do 50 zł) — 7,4 proc. W tym ostatnim przypadku jest to spadek w porównaniu z ubiegłym rokiem.
Ile wydasz średnio na pojedynczy prezent?
- Do 50 zł: 7,4 proc.
- 50–100 zł: 35,4 proc.
- 100–200 zł: 37,8 proc.
- 200–300 zł: 11,2 proc.
- 300–400 zł: 2,0 proc.
- 400–500 zł: 0,9 proc.
- Więcej niż 500 zł: 1,9 proc.
- Nie wiem / Ciężko powiedzieć: 3,4 proc.

--------------------------------------------------------------------------------

Co z tankowaniem przed świętami? Mamy najświeższe prognozy
https://businessinsider.com.pl/poradnik-finansowy/ceny-paliw-na-swieta-prognozy-ekspertow/ydj1vfc
Co z tankowaniem przed świętami? Mamy najświeższe prognozy
Ropa naftowa na giełdzie w Londynie kosztuje poniżej 60 dol. za baryłkę. Do tego dochodzi mocna, polska waluta. To będzie mieć przełożenie na ceny paliw na stacjach w Polsce. Eksperci już zauważają, że benzyna w cennikach rafinerii jest najtańsza od czerwca 2021 r.
"Cena ropy Brent spadła w mijającym tygodniu poniżej 60 dol. za baryłkę, a złotówka w relacji do amerykańskiego dolara jest najmocniejsza od kilku lat. Na razie te zmiany powoli przekładają się na portfele kierowców, ale ich pozytywne efekty coraz wyraźniej widać w hurtowych cennikach rafinerii" — raportują eksperci E-petrol.pl.
Dalsza część artykułu znajduje się poniżej materiału wideo
Ceny paliw w hurcie najniższe od lat
W cennikach producentów paliw od dłuższego czasu dominują obniżki. 95-oktanowa benzyna kosztuje w piątek średnio 4177 zł 60 gr za m sześc. i jest o blisko 120 zł tańsza niż w ubiegły piątek. Hurtowa cena diesla na przestrzeni tygodnia obniżyła się o 115 zł 60 gr i średnio m sześc. tego paliwa jest wyceniany przez rafinerie na 4487 zł 20 gr.
Zobacz także: Ukraińskie ataki przynoszą efekty? Rosja cały czas walczy o równowagę na rynku paliw
W e-eptro.pl zauważają, że od drugiej połowy listopada, dzięki korzystnym tendencjom na giełdach naftowych i rynku walutowym, benzyna 95-oktanowa w hurcie potaniała o blisko 40 gr na litrze a diesel o ponad 50 gr. Dzięki tej spadkowej tendencji benzyna w cennikach rafinerii jest najtańsza od czerwca 2021 r.
Ceny paliw. Rozczarowujące tempo obniżek na stacjach
"Poza nieznacznie drożejącym autogazem, na detalicznym rynku paliw notowaliśmy w ostatnich dniach zauważalny spadek kosztów tankowania. Przecena na stacjach przyspiesza, ale patrząc na dynamikę zmian w hurcie, skala obniżek mogłaby być jeszcze większa" — przyznają eksperci.
Zobacz także: Ceny paliw w Polsce. Gdzie jest najtaniej?
Wyliczają, że benzyna 95-oktanowa potaniała na stacjach o 8 gr i jej aktualna średnia cena to 5,79 zł za litr. Obniżka notowań diesla na przestrzeni tygodnia wyniosła 6 gr a cena tego paliwa to 6,17 zł za litr. Więcej o 2 gr płacą kierowcy samochodów z instalacją LPG a litr autogazu kosztuje średnio 2,64 zł.
Ceny paliw. Jak prognoza na święta?
"Prognozy cen paliw na stacjach na ostatnią dekadę grudnia wyglądają optymistycznie. Spadki cen benzyn i oleju napędowego na stacjach powinny utrzymać się co najmniej do końca roku. To oznacza, że wyjazdy na święta będą nie tylko tańsze niż rok temu, ale najtańsze od czterech lat" — przewiduję eksperci rynkowi z biura Reflex.
Także według e-petrol.pl przed samymi świętami kierowcy za paliwa zapłacą jeszcze mniej. "Na stacjach powinniśmy zobaczyć kontynuację przeceny napędzanej sytuacją na rynku hurtowym. Do tego niektóre sieci stacji paliw ogłosiły świąteczno-noworoczne promocje, które pozwolą na dodatkowe oszczędności" — zaznaczają.
Przewidywane przedziały cenowe według e-petrol.pl dla poszczególnych gatunków paliw na nadchodzący tydzień to:
- 5,63-5,75 zł dla 95-oktanowej benzyny
- dla oleju napędowego 6,01-6,14 zł
- 2,62-2,68 zł dla autogazu
A tak średnie ceny detaliczne na 52. tydzień roku (22-26.12.2025) widzą eksperci Reflex:
- Pb95 — 5,73 zł
- Pb98 — 6,48 zł
- ON — 6,02 zł
- LPG — 2,706 zł

--------------------------------------------------------------------------------

Wigilijny hit podrożał o ponad 22 proc. Mamy najnowsze dane
https://businessinsider.com.pl/poradnik-finansowy/jak-podrozal-koszyk-wigilijny-znamy-odpowiedz/bj9m04q
Wigilijny hit podrożał o ponad 22 proc. Mamy najnowsze dane
Tuż przed świętami na listach zakupów pojawiają się m.in. wigilijny hit — karp, a także mąka na wypieki, masa makowa, ryby, bakalie, grzyby suszone czy kapusta. Jak wyglądają ceny produktów wigilijnych w porównaniu do ubiegłego roku? Sprawdzili to analitycy aplikacji PanParagon. Wiemy też, ile Polacy wydają na świąteczne podróże.
Jeśli zsumować ceny wszystkich najpopularniejszych dziesięciu produktów, łączna wartość koszyka wzrosła z 125 zł 94 gr w 2024 r. do 135 zł 42 gr w 2025 r. Mamy więc roczny wzrost na poziomie 7,5 proc.
Dalsza część artykułu znajduje się pod materiałem wideo
Najbardziej poszły w górę ceny karpia — tu mamy wzrost aż o ponad 22 proc. Podobny wzrost został zanotowany w przypadku grzybów suszonych. Rodzynki są natomiast droższe o ponad 8 proc., a śledzie — o 7,9 proc.
Na szczęście są też produkty, które potaniały w stosunku do ubiegłego roku. Spadki nie są tu natomiast spektakularne. Twaróg sernikowy jest tańszy o 1,2 proc., a cukier — o 1,3 proc. "Największe podwyżki cen dotyczą produktów, które stanowią bazę wigilijnych przygotowań" — zauważają gorzko eksperci aplikacji. Dodają jednak, że im bliżej wigilii, tym więcej pojawia się promocji w sklepach — jest więc ciągle przestrzeń na pewne oszczędności.
Tak wyglądają podróże Polaków na święta
Tymczasem FlixBus oszacował, ile wydamy na świąteczne podróże. Wyszło, że w tym roku jest to średnio 300 zł, a największy odsetek osób przeznaczy między 201 a 300 złotych na osobę w obie strony (23 proc.).
Ponad połowa Polaków planuje podróżować podczas tegorocznego okresu świątecznego — wynika także z badania FlixBusa. Wśród osób deklarujących wyjazd, co czwarty ankietowany (25 proc. ) spędzi święta w Polsce poza miejscem zamieszkania, co oznacza spadek o 4 pkt proc. względem poprzedniego roku. W tej samej grupie podróżujących w czasie świątecznym, 10 proc. planuje wyjazd do krajów sąsiednich, a 12 proc. do innych regionów Europy.
Najczęstszą motywacją do podroży jest odwiedzenie bliskich (43 proc.). Niektórzy traktują również ten czas jako okazję do podróżowania (21 proc.) lub odpoczynku i krótkiego urlopu (17 proc.). "Wszystko to sprawia, że grudzień ponownie staje się jednym z najbardziej aktywnych pod kątem podróży miesięcy w roku" — czytamy w analizie.
Zobacz także: Taki był rekordowy przejazd Uberem. Znamy szczegóły
Wyniki badania pokazują też, że w świątecznych podróżach Polacy coraz częściej wybierają pociąg, autobus lub samolot, rezygnując z samochodu. W skali roku udział podróży autem spadł aż 6 pkt proc. Według badania FlixBusa, blisko co piąta osoba planująca wyjazd deklaruje wybór autobusu. "Ponad 90 proc. ankietowanych byłoby skłonnych zamienić podróż samochodem na autobus dalekobieżny w przypadku podróży do 500 km, gdyby dostępne było bezpośrednie połączenie do ich miejsca docelowego w bardziej korzystnej cenie" — czytamy też w analizie.
Zobacz także: Rekordowe ceny srebra, platyny i palladu. Drożeją szybciej niż złoto

--------------------------------------------------------------------------------

Subskrypcje, które zwracają się w mgnieniu oka. Bonusy zmieniają sposób, w jaki kupujemy
https://businessinsider.com.pl/poradnik-finansowy/jak-wykorzystac-smart-bonusy-przewodnik-po-korzysciach-programu-lojalnosciowego/vmcdt19
Subskrypcje, które zwracają się w mgnieniu oka. Bonusy zmieniają sposób, w jaki kupujemy
W grudniu widać to wyraźniej niż kiedykolwiek. Portfele pracują szybciej, koszyk zakupowy rośnie z każdym kliknięciem, a konsumenci zaczynają szukać usług, które realnie odciążają ich w sezonie największych wydatków. A mijający właśnie rok pokazał, że subskrypcje potrafią odpowiadać na te oczekiwania w sposób wyjątkowo skuteczny.
Zapomnijmy o krajobrazie, w którym darmowa dostawa wystarczała, aby nazwać subskrypcję najlepszą na rynku. Oczekiwania kupujących urosły, a oni sami chcą, by program towarzyszył im również wtedy, gdy nie klikają „kup teraz”. Mechanizm Smart! Bonusów jest odpowiedzią na tę zmianę. Przedstawia akcent z pojedynczej korzyści na zestaw usług, które przenikają codzienność użytkownika również poza Allegro. A grudzień tylko uwydatnia tę transformację.
Subskrypcje pracują za użytkownika
Wyniki badania SW Research[1] pokazują, że ponad 8 na 10 osób deklaruje, iż zniżki i nagrody zachęcają ich do udziału w programach lojalnościowych. To bardzo wysoki wskaźnik, który na dodatek pozostaje stabilny niezależnie od wieku respondenta. Konsumenci nie chcą programu, który jedynie zbiera dane o ich zachowaniach — chcą widzieć wymierne profity i to najlepiej natychmiast.
Widać to mocno choćby w pokoleniu millenialsów, które w ostatnich latach stało się bodaj najbardziej wymagającą grupą w świecie subskrypcji. Z badania Minds & Roses wynika, że 90 procent tej grupy oczekuje programów, które nagradzają ich aktywność. Millenialsi wybierają marki, które potrafią zaoferować coś więcej niż rabat od czasu do czasu. Tu liczy się stała obecność w życiu użytkownika. Allegro Smart! wpisało się w tę logikę, rozciągając wartości subskrypcji na obszary wykraczające poza zakupy.
Efekt widać w liczbach, które rosną z miesiąca na miesiąc. Subskrypcja przyciąga, bo kupujący szybko zauważają, że dalsze korzystanie ma realny sens. Mechanizm działa jak pętla zwrotna; im szersza oferta partnerów, tym większa wartość całej usługi i tym silniejsze zainteresowanie. Smart! Bonusy wzmacniają te zachowania i wpływają na rozwój całego ekosystemu Allegro.
Bonusy przenoszą subskrypcję poza ekran
Właśnie ta różnorodność korzyści staje się kluczem do zrozumienia, dlaczego Smart! Bonusy tak szybko zdobyły popularność. Oferta partnerów w katalogu jest mocno zakorzeniona w codziennych potrzebach. Filmowe wypady w Multikinie stają się tańsze, bo użytkownicy mogą skorzystać z promocyjnych biletów oraz obniżek na wybrane zestawy przekąsek. Brzmi jak pomysł na grudzień? No jasne. Przecież wielu z nas w końcu nie wyobraża sobie rodzinnych świąt bez wizyty w kinie.
FlixBus oferuje zniżki na podróże, a w grudniu — kiedy tysiące osób rozjeżdża się na święta — ten rabat staje się wyjątkowo namacalny. Z kolei Wolt wprowadza darmowe dostawy jedzenia na rok i dodaje Smart! Monety za pierwsze zamówienia. Nie sposób też pominąć usług, które budują bardziej niematerialną wartość. Legimi przygotowuje zniżki na abonamenty, synchrobooki oraz roczny dostęp do ebooków i audiobooków. Z kolei propozycja Link4, która obniża ceny polis OC, AC i ubezpieczeń mieszkaniowych, jednocześnie nagradzając użytkowników Smart! Monetami pozwala zadbać o nasze bezpieczeństwo.
ZOBACZ WIĘCEJ: Pełna lista aktualnych promocji od partnerów Allegro
Onet Premium przykładem subskrypcji, która wzmacnia całą ofertę
W tym szerokim zestawie benefitów to partnerstwo przyciąga szczególne zainteresowanie, bo dotyczy obszaru treści premium. Dostęp do Onet Premium w ramach Smart! Bonusów działa na zasadzie preferencyjnej ceny — jedynie 9,90 zł za kwartał. Dla użytkownika oznacza to dostęp do materiałów dziennikarskich z wielu redakcji, od Onetu, przez Newsweek, aż po Business Insidera czy Auto Świat, a także możliwość słuchania wyselekcjonowanych podcastów w aplikacji Onet Audio.
Włączenie wysokiej jakości treści do programu typowo zakupowego pokazuje, że Allegro buduje model subskrypcji odpowiadający współczesnemu przeciążeniu informacyjnemu. Użytkownicy chcą usług wygodnych, ale także wiarygodnych, a dostęp do rzetelnych artykułów staje się dziś równie ważny, jak możliwość zaoszczędzenia kilku złotych na dostawie.
Ta współpraca ma jeszcze jedno znaczenie. Pokazuje, że Smart! Bonusy są konsekwentnie budowanym ekosystemem korzyści, który umożliwia użytkownikowi podejmowanie bardziej świadomych decyzji.
Nowy wzorzec lojalności
To, co widać po stronie Allegro Smart!, to nie tylko wzrost zainteresowania programem, ale także zmiana sposobu myślenia o lojalności. Konsumenci nie chcą już programów, które wynagradzają ich za przywiązanie po miesiącach gromadzenia punktów. Chcą systemu, który zaczyna działać już pierwszego dnia. Smart! Bonusy realizują właśnie tę obietnicę, bo przenoszą wartość subskrypcji do świata usług, z których użytkownik korzysta na co dzień — od kina, przez czytelnictwo, po podróże i ubezpieczenia.
Wzrost o milion nowych subskrybentów w ciągu roku potwierdza, że ta zmiana ma charakter strukturalny. Użytkownicy nie wracają do programu dlatego, że przyzwyczaili się do jego istnienia, lecz dlatego, że przestał być dla nich niewidoczny. Subskrypcja zaczyna działać w tle każdego dnia, oszczędzając czas i pieniądze.
Jeżeli chcesz zobaczyć wszystkie korzyści dostępne w ramach programu, sprawdź aktualne Smart! Bonusy w swoim profilu i wybierz te, z których skorzystasz w pierwszej kolejności.
- Badanie SW Research dla Allegro, "Zakupy online i programy lojalnościowe". Badanie przeprowadzone metodą CAWI na reprezentatywnej grupie 820 dorosłych Polaków. Badanie przeprowadzono w kwietniu 2025.